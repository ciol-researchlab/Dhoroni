বাতাসের মান অস্বাস্থ্যকর হওয়ায় আজ শনিবার সকালে বিশ্বের সবচেয়ে বেশি দূষিত শহরের তালিকার শীর্ষে উঠে এসেছে রাজধানী ঢাকা। সকাল সাড়ে ৮টার দিকে এয়ার কোয়ালিটি ইনডেক্সে (একিউআই) ঢাকার স্কোর ছিল ২৪৭। এদিকে একই সময় এয়ার কোয়ালিটি ইনডেক্সে (একিউআই) ঢাকার পরেই আছে ভারতের দিল্লি (২০৪)। আর ১৮৭ স্কোর নিয়ে উজবেকিস্তানের তাসখন্দ আছে তৃতীয় স্থানে। চতুর্থ স্থানে থাকা ঘানার রাজধানী আক্রা (১৬২), মঙ্গোলিয়ার উলানবাটর ১৬২ স্কোর নিয়ে আছে পাঁচে। এরপরে আছে পাকিস্তানের লাহোর (১৫৮), উগান্ডার কাম্পালা ১৫৭ স্কোর নিয়ে আছে সাতে। সুইজারল্যান্ডভিত্তিক বায়ুর মান পর্যবেক্ষণকারী প্রযুক্তিপ্রতিষ্ঠান আইকিউ এয়ার দূষিত বাতাসের শহরের এই তালিকা প্রকাশ করে। প্রতিদিনের বাতাসের মান নিয়ে তৈরি করা একিউআই সূচক একটি নির্দিষ্ট শহরের বাতাস কতটুকু নির্মল বা দূষিত, সে সম্পর্কে মানুষকে তথ্য দেয় এবং তাদের জন্য কোন ধরনের স্বাস্থ্যঝুঁকি তৈরি হতে পারে, তা জানায়। একিউআই স্কোর ১০০ থেকে ২০০ পর্যন্ত ‘অস্বাস্থ্যকর’ হিসেবে বিবেচিত হয়। একইভাবে একিউআই স্কোর ২০১ থেকে ৩০০ হলে স্বাস্থ্যসতর্কতাসহ জরুরি অবস্থা হিসেবে বিবেচিত হয়। এ অবস্থায় শিশু, প্রবীণ ও অসুস্থ রোগীদের বাড়ির ভেতরে এবং অন্যদের বাড়ির বাইরের কার্যক্রম সীমাবদ্ধ রাখার পরামর্শ দেওয়া হয়। এ পরিমাণে বায়ুদূষণ গুরুতর স্বাস্থ্যঝুঁকি তৈরি করে।