মিশ্র আবহাওয়ার কবলে পড়েছে অস্ট্রেলিয়া। দেশটির পূর্বে বজ্র ঝড় আর উত্তরে বইছে তাপপ্রবাহ। অস্ট্রেলিয়ার পূর্বাঞ্চলের কিছু এলাকায় বজ সহ ভারী বৃষ্টি ও ঝোড়ো হাওয়ার খবর পাওয়া গেছে। বড়দিনের ছুটির পর থেকেই অঞ্চলটিতে দুর্যোগপূর্ণ আবহাওয়া বিরাজ করছে। এক পূর্বাভাসে নিউ সাউথ ওয়েলস রাজ্যের পোর্ট ম্যাককুয়ারি থেকে কুইন্সল্যান্ডের রকহ্যাম্পটন পর্যন্ত খারাপ আবহাওয়ার পূর্বাভাস দেওয়া হয়েছে। তাছাড়া দক্ষিণ-পূর্ব কুইন্সল্যান্ডও ঝড়ের কবলে পড়বে বলে জানানো হয়েছে। খবর রয়টার্স। দেশটির আবহাওয়া ব্যুরোর পূর্বাভাসকারী ডেভিড গ্রান্ট বলেন, আমরা এখন বজ্রপাতের আরেকটি সক্রিয় সময়ে প্রবেশ করছি। আরো বিচ্ছিন্ন ও খুব বিপজ্জনক বজ্রঝড়ের আশঙ্কা রয়েছে বলেও জানান তিনি। কিছু অঞ্চলে শনিবার সকালে দুই ঘণ্টার মধ্যে প্রায় ১১০ মিলিমিটার বা ৪ দশমিক ৩ ইঞ্চি বৃষ্টি হয়। এ সময় ৬ সেন্টিমিটার বা ২ দশমিক ৪ ইঞ্চির মতো বড় শিলাবৃষ্টিও দেখা যায়। দেশটিতে খারাপ আবহাওয়া নতুন বছরেও অব্যাহত থাকবে বলে আশঙ্কা করা হচ্ছে। বজ্রপাতের পর দুই জনকে হাসপাতালে নিয়ে যাওয়া হয়েছে। তাদের মধ্যে একজন গাড়ির ভেতরে ও অন্যজনকে একটি খননকারী যন্ত্রে ছিলেন। এর আগে ২৫ ডিসেম্বর এক ঘূর্ণিঝড়ের আঘাতে অস্ট্রেলিয়ায় অন্তত ১০ জনের মৃত্যু হয়। বিদ্যুত্ সুবিধা থেকে বিচ্ছিন্ন হয় হাজার হাজার বাসিন্দা। তাছাড়া চলতি মাসের শুরুতে দেশটিতে আঘাত হানে ঘূর্ণিঝড় জেসপার। এতে দেখা দেয় বন্যা। এদিকে দেশটির উত্তরাঞ্চল দিয়ে বইছে তাপপ্রবাহ। ডিসেম্বর-ফেব্রুয়ারিতে দেশটিতে মূলত গ্রীষ্মের আধিপত্য থাকে। এ সময় দেশটির বেশ কিছু অঞ্চলে শুরু হয় ভয়াবহ দাবানল। অস্ট্রেলিয়ার উত্তর এবং পশ্চিমে একটি তীব্র তাপপ্রবাহ বয়ে যাচ্ছে। ওয়েস্টার্ন অস্ট্রেলিয়া রাজ্যের উত্তর-পশ্চিমাঞ্চলীয় খনির শহর মার্বেল বারে শনিবারের তাপমাত্রা ৪৯ ডিগ্রি সেলিসিয়াস স্পর্শ করবে সতর্ক করা হয়েছে।