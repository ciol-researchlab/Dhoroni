প্রত্যেক সদস্যরা সাতটি করে সারা দেশে তিন লাখ গাছ লাগিয়ে প্রতিষ্ঠাবার্ষিকী উদযাপন করলেন স্বেচ্ছাসেবী সংগঠন বিডি ক্লিনের সদস্যরা। তাদের বক্তব্য ছিল ‘জন্মদিন বা প্রতিষ্ঠাবার্ষিকী উদযাপন কেক কেটে নয়, বরং এমন কিছু করে দেখাও, যা জাতির জন্য কল্যাণকর হয়’। ২০১৬ সালের ৩ জুন ‘পরিচ্ছন্ন বাংলাদেশের স্বপ্ন’ নিয়ে যাত্রা শুরু করেছিল স্বেচ্ছাসেবী সংগঠন বিডি ক্লিন। সংগঠনটি যত্রতত্র ময়লা ফেলার অভ্যাসের মানসিকতা পরিহার করে জীবাণুমুক্ত ও সবুজ বাংলাদেশ গড়ে তোলার লক্ষ্যে কাজ করে যাচ্ছে। শনিবার প্রতিষ্ঠাবার্ষিকীর দিন বিকেল ৩টা থেকে ৫টা পর্যন্ত সময়ের মধ্যে সদস্যরা এই বৃক্ষরোপন কর্মসূচিতে অংশ নেন। বিডি ক্লিনের প্রতিষ্ঠাতা ফরিদ উদ্দিন সমকালকে বলেন, সংগঠনের পূর্ব নির্ধারিত সিদ্ধান্ত অনুযায়ী সদস্যদেরকে তার সুবিধাজনক স্থানে সাতটি করে গাছ লাগানোর কথা বলা হয়। সেই সিদ্ধান্ত অনুযায়ী সংগঠনের ৪৪ হাজার সদস্য সারা দেশে তার পছন্দমতো স্থানে গাছগুলো লাগিয়েছেন। কেউ তার বাড়ির আঙিনায়, কেউ সড়কের পাশে। এসব গাছগুলো যাতে তিনি নিজেই পরিচর্যা করতে পারেন সেদিকে লক্ষ্য রেখে গাছগুলো তারা লাগিয়েছেন। বিডি ক্লিনের পক্ষ থেকে জানানো হয়, গাছগুলোর মধ্যে রয়েছে দেশীয় প্রজাতির ফুল, ফল এবং ঔষধী গাছ। এগুলো হলো কাঁঠাল, জাম, জলপাই, লিচু, নিম, অর্জুন, বকুল ও জারুল। বিডি ক্লিনের কেন্দ্রীয় কমিটির প্রতিনিধিরা জানান, গাছগুলোর অবস্থা কি প্রতি তিন মাস প্রতিটি সদস্য ওই গাছের ছবি তুলে তার ফেসবুকে আপলোড করবেন। এতে গাছগুলোর অবস্থা কী তা সবাই দেখতে পারবেন। বিডি ক্লিনের প্রধান সমন্বয়ক চম্পা আক্তার বলেন, সাধারণত কেক কেটে হইচই বা মজার মধ্য দিয়ে সবাই নিজ নিজ সংগঠনের প্রতিষ্ঠাবার্ষিকী উদযাপন করেন। কিন্তু আমরা তা করছি না। কারণ আমরা বিশ্বাস করি- জন্মদিন বা প্রতিষ্ঠাবার্ষিকীতে জাতির জন্য কল্যাণকর হয় এমন কিছুই করা উচিৎ। তাই আমরা প্রত্যেকেই সাতটি করে গাছের চারা রোপণ করেছি। রোপিত গাছগুলোর পরিচর্যাও নিজেরাই করব। এ ক্ষেত্রে আমাদের স্লোগান হলো, ‘গাছ লাগিয়ে পরিচর্যা করব, পরিচ্ছন্ন সবুজ বাংলাদেশ গড়ব’। গাছগুলো বড় হলে দেশের অপিজেন ফ্যাক্টরি হিসেবে কাজ করবে। পাশাপাশি বৈশ্বিক উষ্ণতা কমাতে ভূমিকা রাখবে।