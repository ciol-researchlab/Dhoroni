বিলুপ্তপ্রায় দারকিনা মাছের কৃত্রিম প্রজনন কৌশল উদ্ভাবনে সফল হয়েছেন বাংলাদেশ মৎস্য গবেষণা ইনস্টিটিউটের (বিএফআরআই) একদল বিজ্ঞানী। ফ্লাইং বার্ব বা স্থানীয়ভাবে ডানকানা, ডানখিনা, ডাইরকা, দারকা, দারকি, দাইড়কা বা চুক্কনি নামে পরিচিত অত্যন্ত সুস্বাদু এই মাছটির কৃত্রিম প্রজনন গত মার্চ মাসে ইনস্টিটিউটের ময়মনসিংহস্থ স্বাদুপানি কেন্দ্রে প্রথমবারের মতো করা হয়। এক প্রতিবেদনে এ তথ্য জানিয়েছে ইংরেজি দৈনিক দ্য ডেইলি স্টারের অনলাইন সংস্করণ। বাংলাদেশ মৎস্য গবেষণা ইনস্টিটিউটের মহাপরিচালক ড. ইয়াহিয়া মাহমুদ জানান, বাংলাদেশের বিলুপ্তপ্রায় প্রজাতির দেশীয় মাছের পুনরুদ্ধার কার্যক্রমের অধীনে এই সাফল্য এসেছে। জানা গেছে, গবেষণা দলে ছিলেন ইনস্টিটিউটের বৈজ্ঞানিক কর্মকর্তা মো. রবিউল আউয়াল, ঊর্ধ্বতন বৈজ্ঞানিক কর্মকর্তা মো. আশিকুর রহমান ও মুখ্য বৈজ্ঞানিক কর্মকর্তা ড. মো. শাহা আলী। মৎস্য ইনস্টিটিউটের বিজ্ঞানীরা এই নিয়ে বিলুপ্তপ্রায় ৩১ প্রজাতির মাছের প্রজনন ও চাষাবাদ কৌশল আবিষ্কার করেছেন। এদের মধ্যে আছে বাতাসি, খলিশা, পিয়ালি ও বৈরালিসহ দেশীয় প্রজাতির বিভিন্ন মাছ। এছাড়াও, এ বছরে আরও আট প্রজাতির দেশীয় মাছের কৃত্রিম কৌশল উদ্ভাবনের চেষ্টা করছেন বিজ্ঞানীরা। ড. ইয়াহিয়া মাহমুদ জানান, দেশীয় মাছকে প্রতিদিনের খাদ্য তালিকায় ফিরিয়ে আনতে মৎস্য ও প্রাণিসম্পদ মন্ত্রণালয়ের নির্দেশে এই কার্যক্রম পরিচালনা করা হচ্ছে। উল্লেখ্য, অতি আহরণ, নদ-নদী ও জলাশয়ের পরিমাণ কমে যাওয়া, পানি দূষণ ও বিচরণ ও প্রজনন ক্ষেত্র ধ্বংস হওয়ায় বিপন্নের তালিকায় চলে গেছে অর্থনৈতিক গুরুত্বসম্পন্ন দারকিনা মাছ। বাংলাদেশে ছাড়াও পৃথিবীর বিভিন্ন দেশে এই মাছের চাহিদা ব্যাপক। কৃত্রিক প্রজননে সাফল্যের পর দেশের চাহিদা মিটিয়ে বিদেশেও বাহারি এই মাছটি রপ্তানিতে আশা প্রকাশ করছেন বিজ্ঞানীরা।