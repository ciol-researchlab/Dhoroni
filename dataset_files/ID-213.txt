“খুব অস্বাস্থ্যকর” বাতাসের মান নিয়ে শুক্রবার (২৪ নভেম্বর) সকাল সাড়ে ৯টার দিকে বায়ুদূষণের শীর্ষ শহরের তালিকায় নাম এসেছে ঢাকার। বায়ুর মান পর্যবেক্ষণকারী সংস্থা এয়ার কোয়ালিটি ইনডেক্সে (আইকিউএয়ার) ঢাকার স্কোর ছিল ২৯৪। সকাল সাড়ে ৯টার দিকে দূষিত বায়ুর শহরগুলোর তালিকায় দ্বিতীয় ও তৃতীয় স্থানে আছে যথাক্রমে পাকিস্তানের লাহোর, ভারতের পশ্চিমবঙ্গের রাজধানী কলকাতা। ওই দুই শহরের স্কোর ২৯১ ও ২৮৪। এর আগে গতকাল বৃহস্পতিবারও ২৮৫ স্কোর নিয়ে তালিকার শীর্ষে ছিল ঢাকা। বুধবার শীর্ষে থাকা ঢাকার বায়ু ছিল “দুর্যোগপূর্ণ”। স্কোর শূন্য থেকে ৫০ এর মধ্যে থাকলে বায়ুর মান “ভালো” বলে বিবেচিত হয়। ৫১ থেকে ১০০ হলে মাঝারি বা “সহনীয়” ধরা হয় বায়ুর মান। “সংবেদনশীল গোষ্ঠীর জন্য অস্বাস্থ্যকর” হিসেবে বিবেচিত হয় ১০১ থেকে ১৫০ স্কোর। ১৫১ থেকে ২০০ পর্যন্ত “অস্বাস্থ্যকর” হিসেবে বিবেচিত হয়। স্কোর ২০১ থেকে ৩০০ হলে “খুব অস্বাস্থ্যক “ বলে বিবেচনা করা হয়। এছাড়া ৩০১-এর বেশি হলে তা “দুর্যোগপূর্ণ” বলে বিবেচিত হয়। দক্ষিণ এশিয়ায় বায়ুদূষণ দিনদিন আরও ভয়ঙ্কর হয়ে উঠছে। এতে ক্ষতিগ্রস্ত হচ্ছে কোটি কোটি মানুষের জীবন। গবেষণা বলছে, বৈশ্বিক বায়ুদূষণের হটস্পট হয়ে উঠেছে দক্ষিণ এশিয়া। বর্তমানে বিশ্বের সবচেয়ে দূষিত চারটি দেশ ও দূষণের শীর্ষে থাকা ১০ শহরের মধ্যে ৯টির অবস্থানই এ অঞ্চলে।