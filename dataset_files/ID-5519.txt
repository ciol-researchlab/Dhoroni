জলবায়ু বিপর্যয়ের ফলে ঘন ঘন দেখা দিচ্ছে হিট ওয়েভ বা তাপপ্রবাহ। এর পাশাপাশি সম্প্রতি গবেষকরা জানতে পেরেছেন, তাপপ্রবাহ আগের চেয়ে লম্বা হচ্ছে, ফলে বেশি সময় ধরে দুর্দশায় ভুগছে মানুষ। খবর- এএফপি সায়েন্স অ্যাডভান্সেস জার্নালে শুক্রবার প্রকাশিত এক গবেষণায় এ তথ্য জানা গেছে। ১৯৭৯ থেকে ২০২০ সাল পর্যন্ত তাপপ্রবাহের গতিবিধি বিশ্লেষণ করেন গবেষকরা। তাপপ্রবাহের একটি বৈশিষ্ট্য হলো, তা এক এলাকা থেকে আরেক এলাকায় চলাচল করে। তারা দেখেন, সময়ের সাথে সাথে তাপপ্রবাহের এই গতি ধীর হয়ে আসছে। বিগত প্রতি দশকে এর গতি ঘণ্টায় পাঁচ কিলোমিটার করে কমেছে। এতে কী আসে যায়? গবেষণার লেখক, যুক্তরাষ্ট্রের উটাহ স্টেট ইউনিভার্সিটির ওয়েই ঝাও বলেন, তাপপ্রবাহ ধীরে প্রবাহিত হচ্ছে তারমানে তা একটি এলাকাতেই অনেকদিন রয়ে যাচ্ছে। এর ফলে ওই এলাকার লোকজন বেশিদিন ধরে প্রবল তাপ সহ্য করছে। গবেষণায় এটাও দেখা যায় যে তাপপ্রবাহ দিন দিন বেড়ে চলার পেছনে বড় ভূমিকা রাখে মনুষ্যসৃষ্ট কারণ, বিশেষ করে গ্রিনহাউজ গ্যাস। গবেষণার শুরুতে অর্থাৎ ১৯৭৯ সালের দিকে তাপপ্রবাহ একটি এলাকায় গড়ে আটদিন থাকত। কিন্তু ২০২০ সালের দিকে এসে দেখা গেছে, একেকটি তাপপ্রবাহ গড়ে ১২ দিন ধরে একটি এলাকায় থাকছে। অনুন্নত এলাকা, যেসব এলাকায় যথেষ্ট গাছপালা নেই, যেসব এলাকায় গরম থেকে স্বস্তি পাওয়ার মত কোনো ব্যবস্থা নেই, সেসব এলাকার মানুষের জন্য তাপপ্রবাহ আগামীতে খুবই ঝুঁকিপূর্ণ হয়ে উঠতে পারে মনে করেন গবেষকরা।