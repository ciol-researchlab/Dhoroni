আবাসিক এলাকা থেকে ইটভাটা সরানোর দাবিতে গাইবান্ধায় কমিউনিস্ট পার্টি অব বাংলাদেশ (সিপিবি)'র উদ্যোগে মানববন্ধন করেছে স্থানীয় জনতা। এসময় প্রতিবাদস্বরূপ ইটভাটার কারণে পচে যাওয়া আম, পেয়ারাসহ বিভিন্ন ধরনের মৌসুমী ফল রাস্তায় ছড়িয়ে দেওয়া হয়। শনিবার (১৫ জুন) সকাল ১১টা থেকে ঘণ্টাব্যাপী গাইবান্ধা-সুন্দরগঞ্জ সড়কের কাবিলেরবাজার চৌরাস্তায় এই মানববন্ধন অনুষ্ঠিত হয়। পরে একটি বিক্ষোভ মিছিল কাবিলেরবাজার এলাকা প্রদক্ষিণ করে। এতে অংশ নেন শিক্ষক-শিক্ষার্থী-ব্যবসায়ী-কৃষকসহ বিভিন্ন শ্রেণি-পেশার শতাধিক মানুষ। মানববন্ধনে বক্তব্য দেন গাইবান্ধা জেলা কমিউনিস্ট পার্টির সভাপতি মিহির ঘোষ ও সাধারণ সম্পাদক মোস্তাফিজুর রহমান, কলেজ শিক্ষক তপন কুমার বর্মণ, আসোয়াদ আলী ও জাহাঙ্গীর আলম মাস্টার, উদীচী দারিয়াপুর শাখার সাধারণ সম্পাদক সুমন কুমার বর্মণ, ইটভাটার ধোঁয়ায় সরাসরি ক্ষতিগ্রস্তদের পক্ষে রমজান আলী সরকার ও আমজাদ হোসেন প্রমুখ। বক্তারা বলেন, কাবিলেরবাজার আবাসিক এলাকায় অবৈধভাবে গড়ে ওঠা ইটভাটার কারণে আশপাশের কয়েকটি গ্রামের মানুষ ব্যাপক ক্ষতির সম্মুখীন হচ্ছেন। গাছপালা, ফসলে পচন ধরছে। শিশুরা আক্রান্ত হচ্ছে বিভিন্ন কঠিন রোগে। অবিলম্বে আবাসিক এলাকা থেকে ইটভাটা সরিয়ে নেওয়ার জোর দাবি জানান তারা। এ বিষয়ে অবিলম্বে ব্যবস্থা না নেওয়া হলে বৃহত্তর আন্দোলনের ডাক দেওয়া হবে বলেও হুঁশিয়ারি উচ্চারণ করেন তারা।