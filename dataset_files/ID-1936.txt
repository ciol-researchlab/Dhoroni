দূষণের হাত থেকে সাঁতরাগাছি ঝিলকে বাঁচাতে অবশেষে আর্বজনা ফেলার জায়গা অ্যাসবেস্টসের শিট দিয়ে ঘিরে দিল দক্ষিণ-পূর্ব রেল। একই সঙ্গে সেখানে যাতে আর্বজনা না ফেলা হয়, সেই সম্পর্কে সতর্ক করে বোর্ডও ঝুলিয়ে দেওয়া হয়েছে। উল্লেখ্য, সাঁতরাগাছি ঝিলের পশ্চিম পাড়ে আর্বজনা ফেলে বুজিয়ে তাতে আগুন লাগিয়ে দেওয়ায় ভয়াবহ পরিবেশ দূষণের অভিযোগ উঠেছিল দক্ষিণ-পূর্ব রেলের বিরুদ্ধে। খবর পেয়ে ঘটনাস্থলে পৌঁছে রেলের বিরুদ্ধে জাতীয় পরিবেশ আদালতে মামলা করার হুমকি দিয়েছিলেন পরিবেশকর্মী সুভাষ দত্ত। তার পরেই বুধবার আর্বজনা পরিষ্কার করে জায়গাটি অ্যাসবেস্টসের শিট দিয়ে ঘিরে দেওয়ার ব্যবস্থা করে দক্ষিণ-পূর্ব রেল। সংস্থার মুখ্য জনসংযোগ আধিকারিক সঞ্জয় ঘোষ বৃহস্পতিবার জানান, ওই জায়গাটি স্থায়ী ভাবে ঘিরে দেওয়া হয়েছে এবং আর্বজনা না ফেলার জন্য বোর্ড লিখে ঝুলিয়ে দেওয়া হয়েছে। পাশাপাশি, ওই জায়গায় ফের যাতে কেউ আর্বজনা না ফেলেন, তা দেখার জন্য কড়া নজরদারিরও ব্যবস্থা করা হয়েছে। তিনি বলেন, ‘‘রেলের আর্বজনা সংগ্রহকারী ঠিকাদার সংস্থাগুলিকে বলা হয়েছে, ট্রেনের কামরা পরিষ্কারের সময়ে যে আর্বজনা বেরোয়, তা সংগ্রহ করে ফেলার জন্য রেলের নির্দিষ্ট জায়গা রয়েছে। এখন থেকে সেখানেই তা ফেলতে হবে।’’ এ ব্যাপারে সুভাষবাবু বলেন, ‘‘রেল যে ব্যবস্থা নিয়েছে, তা প্রশংসনীয়। কিন্তু যে ঠিকাদার সংস্থা এই ভাবে দিনের পর দিন আবর্জনা ফেলল, তাদের বিরুদ্ধে কী ব্যবস্থা নেওয়া হল তা রেলকে জানাতে হবে। পাশাপাশি, এই আর্বজনা ফেলার জন্য সংশ্লিষ্ট কর্তৃপক্ষের বিরুদ্ধে পরিবেশ দফতর কী ব্যবস্থা নিল, তা-ও দেখতে হবে।’’