নদীতে বর্জ্য ফেলায় বুড়িগঙ্গা তীরের ৪৯টি ওয়াশিং ডাইং কারখানার কার্যক্রম ১৫ দিনের মধ্যে বন্ধের নির্দেশ দিয়েছেন জাতীয় নদী রক্ষা কমিশনের চেয়ারম্যান ড. মনজুর আহমেদ চৌধুরী। মঙ্গলবার ঢাকার কেরানীগঞ্জ উপজেলাধীন বুড়িগঙ্গা ও ধলেশ্বরী নদী পরিদর্শন শেষে স্থানীয় প্রশাসনকে তিনি এ নির্দেশ দেন। এ সময় তিনি বলেন, নদী দূষণ সবচেয়ে বড় সমস্যা। নদী বন্দরের ২৪০ কি.মি. এলাকা দখল দূষণ রোধকল্পে নানামুখি পদক্ষেপ নেয়া হয়েছে। যেসব এলাকায় দূষণ হচ্ছে সেগুলো বন্ধের জন্য অভিযান পরিচালনা করা হবে। এর আগে সকালে উপজেলা সভাকক্ষে ইউএনও মো. মেহেদী হাসানের সভাপতিত্বে নদী রক্ষা কমিটি, পরিবেশ ও বন, প্রতিবেশগত সংকটাপন্ন এলাকা সংরক্ষণ কমিটির বিশেষ সভা অনুষ্ঠিত হয়। পরে বুড়িগঙ্গা ও ধলেশ্বরী নদীর দূষণের অবস্থা সরেজমিন দেখতে যান জাতীয় নদী রক্ষা কমিশন। এ সময় যেকোনো মূল্যে নদ-নদী ও জলাশয় দূষণ মুক্ত রাখতে সংশ্লিষ্ট দপ্তর ও সংস্থাকে নির্দেশনা প্রদান করেন ড. মনজুর আহমেদ চৌধুরী।