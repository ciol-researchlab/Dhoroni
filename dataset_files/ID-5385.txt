সামাজিক সংগঠন ‘পরিবর্তন চাই’ এর উদ্যোগে সারাদেশে একযোগে পালিত হল দেশটাকে পরিষ্কার করি দিবস। 'ঘর থেকে শুরু করি দেশটাকে পরিষ্কার করি' শ্লোগানকে সামনে রেখে ষষ্ঠবারের মত এ কর্মসূচি পালন করেছে সংগঠনটি। একইদিনে বিশ্বজুড়ে পালিত 'ওয়ার্ল্ড ক্লিন আপ ডে' পালন করা হয়েছে দেশটাকে পরিষ্কার করি দিবসের মাধ্যমে। গতকাল শনিবার সকাল ১০টায় রাজধানীর গুরুত্বপূর্ণ কয়েকটি স্থানে ময়লা ফেলার ঝুড়ি বসানো এবং দোকান ও যানবাহনে সচেতনতামূলক স্টিকার লাগানো হয়। এ সময় সাধারণ মানুষকে যত্রতত্র ময়লা ফেলা থেকে বিরত থাকার আহ্বান জানানো হয়। শুধু রাস্তাঘাটের ময়লা নয়, এই দিনে এবার ডিজিটাল ক্লিনআপও করা হয়। প্রাকৃতিক পরিবেশের মতো ডিজিটাল বিশ্বেও প্রচুর পরিমাণে আবর্জনা রয়েছে যা আমাদের স্মার্টফোন, ট্যাবলেট, ল্যাপটপ, পিসি এবং সার্ভারগুলো থেকে স্টোরেজ স্পেস কেড়ে নেয়। প্রতিনিয়ত ডিজিটাল ডিভাইস বিপুল পরিমাণে কার্বন নিঃসরণ ঘটায়। ইন্টারনেট এবং এটি সমর্থনকারী সিস্টেমগুলোর কার্বন ফুটপ্রিন্ট বিশ্বব্যাপী গ্রিনহাউস নিঃসরণের প্রায় ৩.৭% হয়। যা এয়ারলাইন শিল্পের দ্বারা বিশ্বব্যাপী উৎপাদিত কার্বন এর সমপরিমাণ। কিছু গবেষণা তথ্যে পাওয়া গেছে, এক দশকে ইন্টারনেট নেটওয়ার্ক বিশ্বের গ্রিনহাউস গ্যাসের ২০ শতাংশ উৎপাদন করবে। তাই এবার ডিজিটাল ক্লিন আপেও জোর দিয়েছে সংগঠনটি। দেশটাকে পরিষ্কার করি দিবস কার্যক্রমের প্রধান সমন্বয়ক শহিদুল ইসলাম কাজল জানান, বিভিন্ন কর্মসূচির মধ্য দিয়ে শনিবার দেশটাকে পরিষ্কার করি দিবস পালন করা হয়েছে। এসব কর্মসূচিতে নিজ আবাসস্থলসহ আশপাশের পরিবেশ পরিচ্ছন্ন রাখার আহ্বান জানানো হয়। দেশের প্রায় সবকটি জেলা, উপজেলা ও বিভাগীয় শহরে পরিবর্তন চাই-এর স্বেচ্ছাসেবকরা পরিচ্ছন্নতা কার্যক্রম চালিয়েছেন। এছাড়া এবার যেহেতু করোনা মহামারীর কারণে দূরত্ব বজায় রেখে অনেকেই ঘরে অবস্থান করছেন, তাই আমরা নিজের ঘর ও আঙ্গিনা পরিষ্কার করার ব্যাপারেও মানুষকে উদ্বুদ্ধ করেছি। পরিবর্তন চাই ২০১৪ সাল থেকে এই দিবসটি পালন করে আসছে। এছাড়া শুধু একটি দিন নয় সারা বছর পরিবর্তন চাই-এর স্বেচ্ছাসেবকেরা যত্রতত্র ময়লা না ফেলে নির্দিষ্ট স্থানে ময়লা ফেলার ব্যাপারে সচেতনতামূলক ক্যাম্পেইন করে থাকেন। ইত্তেফাক/এসটিএম