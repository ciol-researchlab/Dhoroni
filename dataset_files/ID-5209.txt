বৈশাখের শুরুতে তীব্র তাপপ্রবাহের আভাস দিয়েছে আবহাওয়া অধিদপ্তর। তাপপ্রবাহের পাশাপাশি জলীয় বাষ্পের আধিক্যের কারণে ভ্যাপসা গরমে অস্বস্তিতে ভুগবে মানুষ। তবে আগামী দুই-তিনের মধ্যেই দেশের বিভিন্ন অঞ্চলে বৃষ্টিপাতের সম্ভাবনা আছে। বৃহস্পতিবার (১১ এপ্রিল) এ তথ্য জানিয়েছেন আবহাওয়া অধিদপ্তরের আবহাওয়াবিদ ওমর ফারুক। তিনি বলেন, ‌বর্ধিত ৫ দিনের আবহাওয়া পূর্বাভাসে বৃষ্টিপাতের সম্ভাবনার কথা জানানো হয়েছে। এ সময়ে তাপমাত্রাও বাড়বে। আগামী সপ্তাহের মাঝামাঝিতে দেশে তীব্র তাপপ্রবাহের সম্ভাবনা রয়েছে। তিনি আরও জানান, আজ বৃহস্পতিবার দেশের সর্বোচ্চ তাপমাত্রা রেকর্ড করা হয়েছে রাঙ্গামাটিতে ৪০ ডিগ্রি সেলসিয়াস। আগামী ১৪ এপ্রিল রোববার পহেলা বৈশাখ। আবহাওয়া অধিদপ্তরের তথ্য অনুযায়ী, বৈশাখের শুরুতেই তীব্র তাপপ্রবাহ চলবে দেশব্যাপী। তবে ১৬-১৯ এপ্রিল পর্যন্ত দেশজুড়ে বৃষ্টিপাতের সম্ভাবনাও রয়েছে। এদিকে আজ সকাল ৯টা থেকে পরবর্তী ২৪ ঘণ্টার আবহাওয়ার পূর্বাভাসে বলা হয়েছে, সারাদেশে দিনের তাপমাত্রা প্রায় অপরিবর্তিত থাকতে পারে। তবে রাতে তাপমাত্রা কিছুটা বৃদ্ধি পাবে।