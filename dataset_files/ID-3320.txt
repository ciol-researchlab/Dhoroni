দুই দশক ধরে আলুটিলা পর্যটন এলাকায় খাগড়াছড়ি পৌরসভার বর্জ্য ফেলা হচ্ছে। ময়লার বর্জ্যরে দুর্গন্ধে অতিষ্ঠ এলাকাবাসী ও মহাসড়কে চলাচলকারীরা। পৌরসভার বর্জ্যে দূষিত হচ্ছে পাহাড়, ঝিরি, ছড়া ও নদী। দূষণের কারণে ছড়ার পানিও সংগ্রহ করতে পারছেন না স্থানীয়রা। অভিযোগের পর সমস্যা সমাধান করেনি পৌর কর্তৃপক্ষ। সরেজমিন দেখা যায়, খাগড়াছড়ির প্রধান পর্যটন কেন্দ্র আলুটিলার এই পাহাড়ে দুই দশক ধরে শহরের বাসিন্দাদের পয়ঃবর্জ্য ও ময়লা আবর্জনা ফেলছে পৌরসভা। প্রতিদিন ট্রাকে করে সকাল-বিকাল ময়লা ফেলে ভাগাড়ে পরিণত করা হচ্ছে। ময়লা আবর্জনার দূষণে অতিষ্ঠ স্থানীয় গ্রামবাসী ও মহাসড়কে চলাচলকারীরা। এসব বর্জ্যে আগুন দেওয়ায় দুর্গন্ধযুক্ত ধোঁয়া চলাচলাকারীদের শরীরের প্রবেশ করছে। বর্জ্যরে কারণে দূষিত হচ্ছে পাহাড়, ঝিরি ও ঝরা। বাধ্য হয়ে অনেকে এসব ঝিরির পানি পান করে অসুস্থ হচ্ছেন। বর্ষায় বৃষ্টির পানির সঙ্গে এসব বর্জ্য নদীতে গিয়ে পড়ে। এতে ক্ষতিগ্রস্ত হচ্ছে জনস্বাস্থ্য। স্থানীয় গ্রামের বাসিন্দা পদ্মবতী চাকমা ও অংগ্য মারমা জানান, ‘পৌরসভার বর্জ্যরে কারণে আমরা অতিষ্ঠ। ঝিরি থেকে পানি সংগ্রহ করতে পারি না। জুমের জমিও নষ্ট হয়ে গেছে। পৌরসভার মানুষজন আমাদের কথা শোনে না। এখানে ময়লা ফেলতে মানা করার পরও তারা ময়লা ফেলছে। ঝিরিতে কুয়া করেও পানি তুলতে পারছি না। বর্জ্যরে বিকট গন্ধের কারণে আমরা বসবাস করতে পারছি না। বর্ষাকালে বৃষ্টির পানিতে বর্জ্যগুলো নদীতে পড়ে। এতে নদী দূষণও বাড়ে।’ এছাড়া প্রতিদিন স্তূপকৃত বর্জ্যে আগুন দিচ্ছে পৌরসভা। বর্জ্যরে দুর্গন্ধযুক্ত ধোঁয়া ছড়িয়ে পড়ছে আশপাশে। এসব শ্বাস-প্রশ্বাসের মাধ্যমে পথচারী ও স্থানীয়দের শরীরে প্রবেশ করছে। পৌরসভা সৃষ্টির পর থেকেই তাদের নিজস্ব ময়লা-আবর্জনা ফেলার জায়গা না থাকায় প্রতিদিনই ট্রাকে করে ফেলা হচ্ছে এ পয়ঃবর্জ্য ময়লা-আবর্জনা। খাগড়াছড়ির জেলার সিভিল সার্জন ডা. নুপুর কান্তি দাশ বলেন, ‘পৌরসভার সুষ্ঠু বর্জ্য ব্যবস্থাপনা থাকা দরকার। শহরের প্রবেশমুখে পাহাড় ঘেঁষে বর্জ্য ফেলার কারণে পাহাড় ঝিরি দূষিত হচ্ছে। এতে জনস্বাস্থ্য ক্ষতিগ্রস্ত হওয়ায় শঙ্কা রয়েছে। ডায়রিয়া, টাইফয়েডসহ বিভিন্ন রোগ সংক্রমণ হতে পারে।’ আলুটিলায় যেভাবে ময়লা ফেলা হচ্ছে তা পরিবেশের জন্য ক্ষতিকর। বিশেষ বন্যপ্রাণী, ছড়ার জলজপ্রাণী ও পাহাড়ের মাটি ক্ষতিগ্রস্ত হচ্ছে। পরিবেশ ও বন্যপ্রাণীর জন্য এসব বর্জ্য হুমকি বলে মত দিয়েছেন খাগড়াছড়ি বন বিভাগের বিভাগীয় বন কর্মকর্তা সরোয়ার আলম। পরিবেশবান্ধব পদ্ধতিতে বর্জ্য ব্যবস্থাপনা করার প্রক্রিয়া চলছে বলে জানিয়েছে পৌর মেয়র নির্মলেন্দু চৌধুরী। তিনি বলেন, ‘সবুজবাগ এলাকায় ডাম্পিং স্টেশন করা হয়েছে অচিরেই এসব বর্জ্য সেখানে স্থানান্তর করা হবে। এ জন্য ১১ একর জমি অধিগ্রহণ করে তৃতীয় নগর পরিচালন ও অবকাঠামো উন্নতিকরণ প্রকল্পের আওতায় এডিবি এবং ওএফআইডির অর্থায়নে প্রায় ১০ কোটি টাকা ব্যয়ে নির্মাণ করা হচ্ছে আধুনিক স্যানিটারি ল্যান্ডফিল ডাম্পিং স্টেশন। ২০২২ সালের জানুয়ারি নাগাদ এটি চালু হলে সুষ্ঠুভাবে বর্জ্য ব্যবস্থাপনা করা যাবে।’