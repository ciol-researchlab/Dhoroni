পঞ্চগড়সহ দেশের উত্তর-দক্ষিণাঞ্চলের ওপর দিয়ে বয়ে যাওয়া শৈত্যপ্রবাহ আরও দুই-তিন দিন অব্যাহত থাকতে পারে। এছাড়া, আগামী ১০ জানুয়ারির পর আরেকটি বড় ধরনের শৈত্যপ্রবাহের সম্ভাবনা রয়েছে বলে জানিয়েছে আবহাওয়া অফিস। আবহাওয়া অফিস জানায়, পঞ্চগড় জেলার ওপর দিয়ে তীব্র শৈত্য প্রবাহ বয়ে যাচ্ছে। টাঙ্গাইল, ফরিদপুর, মাদারীপুর, গোপালগঞ্জ, সাতক্ষীরা, যশোর, কুষ্টিয়া, শ্রীমঙ্গল, ভোলা ও বরিশাল অঞ্চলসহ রাজশাহী ও রংপুর বিভাগের অবশিষ্টাংশের উপর দিয়ে মৃদু থেকে মাঝারি ধরনের শৈত্য প্রবাহ বয়ে যাচ্ছে এবং তা অব্যাহত থাকতে পারে। আবহাওয়াবিদ হাফিজুর রহমান জানান, ‘‘বছরের শীতলতম মাস জানুয়ারি। এ মাসে এমনিতেই শীতের প্রকোপ একটু বেশি থাকে। এখন দেশের যেসব এলাকায় শৈত্য প্রবাহ চলছে ২-৩ দিনের মধ্যে হয়ত এই অবস্থার একটু উন্নতি হতে পারে, এরপরও দেশের কোথাও কোথাও এটা থেকেই যেতে পারে।’’ তিনি বলেন, আগামী ১০ জানুয়ারির পর নতুন করে আরেকটি বড় ধরনের শৈত্য প্রবাহ দেশের উপর দিয়ে বয়ে যাওয়ার সম্ভাবনা রয়েছে। রবিবার (৫ জানুয়ারি) সকাল ৯টা থেকে আগামী ২৪ ঘণ্টার আবহাওয়ার পূর্বাভাসে জানানো হয়েছে, অস্থায়ীভাবে আংশিক মেঘলা আকাশসহ সারাদেশের আবহাওয়া শুষ্ক থাকতে পারে এবং শেষরাত থেকে সকাল পর্যন্ত দেশের কোথাও কোথাও হালকা থেকে মাঝারি কুয়াশা পড়তে পারে। আবহাওয়া অফিস আরও জানায়, সারাদেশে রাতের তাপমাত্রা সামান্য বাড়তে পারে ও দিনের তাপমাত্রা প্রায় অপরিবর্তিত থাকতে পারে। পরবর্তী ৪৮ ঘন্টায় রাতের তাপমাত্রা আরও বৃদ্ধি পেতে পারে এবং আগামী ৫ দিনে আবহাওয়ার উল্লেখযোগ্য পরিবর্তনের সম্ভাবনা নেই। শনিবার সকাল ৬টায় ঢাকায় বাতাসের আপেক্ষিক আর্দ্রতা ছিল ৮৭ শতাংশ।