জানুয়ারি মাসে এক থেকে দু’টি শৈত্যপ্রবাহ বয়ে যেতে পারে। যার মধ্যে একটি তীব্র (৪-৬ ডিগ্রি সেলসিয়াস) শৈত্যপ্রবাহে রূপ নিতে পারে। রবিবার (৩ জানুয়ারি) আবহাওয়া অধিদফতরের ঝড় সতর্কীকরণ কেন্দ্রের অনুষ্ঠিত বিশেষজ্ঞ কমিটির নিয়মিত সভায় এ তথ্য জানা যায়। সভায় বলা হয়েছে, চলতি মাসে উত্তর, উত্তর-পূর্বাঞ্চল, উত্তর-পশ্চিমাঞ্চল ও মধ্যাঞ্চলে এবং নদ-নদী অববাইহকায় মাঝারী থেকে ঘন কুয়াশা এবং অন্যস্থানে হালকা থেকে মাঝারী কুয়াশা পড়তে পারে। ঘন কুয়াশা পরিস্থিতি কখনও কখনও দুপুর পর্যন্ত অব্যাহত থাকতে পারে। দেশের সব প্রধান নদ-নদীতে স্বাভাবিক পানি প্রবাহ অব্যাহত থাকবে। এছাড়া সামগ্রিকভাবে দেশে স্বাভাবিকের চেয়ে কম বৃষ্টিপাতের সম্ভাবনা রয়েছে।