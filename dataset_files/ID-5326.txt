চার দিন পরেই বসন্ত। গত কয়েক দিন ধরে শীত কেটে গিয়ে উষ্ণতার আমেজ ছড়াচ্ছিল। তবে মাঘের বিদায়লগ্নে আবারও নামছে তাপমাত্রার পারদ। গতকাল অকস্মাত্ দেশের উত্তরাঞ্চলে শুরু হয়েছে মাঝারি শৈত্যপ্রবাহ। এক দিনেই পঞ্চগড়, দিনাজপুর, নীলফামারীসহ পাঁচ জেলায় তাপমাত্রা হ্রাস পেয়েছে ৪ থেকে ৫ ডিগ্রি সেলসিয়াস। এসেছে ৭ ডিগ্রির ঘরে। উত্তরে ঘন কুয়াশায় ছেয়ে গেছে প্রকৃতি। আকাশ মেঘাচ্ছন্ন। হিমেল বাতাস। দুপুরে ম্রিয়মাণ সূর্যালোক মুখ দেখালেও কিছুক্ষণ পরই তা মিলিয়ে যায়। শীতের কারণে আবারও দুর্ভোগে পড়েছেন খেটে খাওয়া মানুষ। গতকাল সকালে দেশের সর্বনিম্ন তাপমাত্রা রেকর্ড করা হয়েছে উত্তরের সীমান্তঘেঁষা জেলা পঞ্চগড়ের তেঁতুলিয়ায় ৭ দশমিক ৭ ডিগ্রি সেলসিয়াস। এর আগে বুধবারও দেশের সর্বনিম্ন ১১ দশমিক ৬ ডিগ্রি তাপমাত্রা ছিল উত্তরের এ জেলাতেই। অর্থাত্ এক দিনের ব্যবধানে তাপমাত্রা কমেছে প্রায় ৪ ডিগ্রি। এছাড়া রাজারহাটে ৮ দশমিক ৭ ডিগ্রি, দিনাজপুরে ৯ দশমিক ২, নীলফামারীতে ৯ দশমিক ৫, রাজশাহীতে ১০ দশমিক ৬, ঈশ্বরদীতে ১০.৫, চূয়াডাঙ্গায় ১০ দশমিক ৫ ডিগ্রি সেলসিয়াস তাপমাত্রা রেকর্ড করা হয়েছে। অথচ এক দিন আগেও দেশের কোনো জেলায় শৈত্যপ্রবাহ ছিল না। আবহাওয়া বিশ্লেষকরা জানান, গত দুই দিন ধরে আবারও কুয়াশার সঙ্গে উত্তরের হিমেল বাতাস বেড়েছে। এই কারণে কনকনে শীত অনুভূত হচ্ছে। আজ শুক্রবার সকাল থেকে রংপুর, রাজশাহী ও খুলনা বিভাগের একাধিক জেলার ওপরে আবারও মৃদু শৈত্যপ্রবাহ শুরু হতে পারে। এই শৈত্যপ্রবাহ তিন থেকে পাঁচ দিন পর্যন্ত স্থায়ী হওয়ার সম্ভাবনা রয়েছে। আবহাওয়া অধিদপ্তরের আবহাওয়াবিদ মো. তরিফুল নেওয়াজ কবির জানান, বর্তমানে রংপুর বিভাগের ওপর দিয়ে মৃদু শৈত্যপ্রবাহ বয়ে যাচ্ছে। এটি অব্যাহত থাকতে পারে। পাশাপাশি আগামী দুদিন কমতে পারে রাতের তাপমাত্রা। এই অবস্থায় আগামী তিন দিনে মধ্যরাত থেকে সকাল পর্যন্ত দেশের নদী অববাহিকায় মাঝারি থেকে ঘন কুয়াশা এবং দেশের অন্যত্র হালকা থেকে মাঝারি ধরনের কুয়াশা পড়তে পারে। কানাডার সাসকাচোয়ান বিশ্ববিদ্যালয়ের আবহাওয়া ও জলবায়ু গবেষক মোস্তফা কামাল পলাশ গতকাল কৃত্রিম ভূ-উপগ্রহ থেকে প্রাপ্ত চিত্র বিশ্লেষণ করে জানান, শুক্রবার থেকে রংপুর, রাজশাহী ও খুলনা বিভাগের একাধিক জেলার ওপর দিয়ে মৃদু শৈত্যপ্রবাহ বয়ে যাওয়ার প্রবল সম্ভাবনা রয়েছে। এই শৈত্যপ্রবাহ তিন থেকে পাঁচ দিন পর্যন্ত স্থায়ী হওয়ার সম্ভাবনা রয়েছে। আগামী ১৫ ফেব্রুয়ারি পর্যন্ত বাংলাদেশের কোনো জেলায় বৃষ্টিপাতের সম্ভাবনা নেই বললেই চলে।