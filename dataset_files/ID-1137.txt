কংক্রিটের রাস্তা তৈরি করতে গিয়ে তাক লাগাল বেঙ্গালুরু। শহরের আরএমজেড ইকোওয়ার্ল্ড এবং আউটার রিং রোডকে সংযুক্ত করতে পুনর্ব্যবহারযোগ্য প্লাস্টিক ব্যবহার করলেন নির্মাণকারীরা। তাদের দাবি, পুরো রাস্তা তৈরি করতে মোট ৩০ হাজার কেজি পুনর্ব্যবহারযোগ্য প্লাস্টিক ব্যবহার করা হয়েছে। কেমন ভাবে তৈরি এই রাস্তা? ফুটপাথ থেকে রাস্তা তৈরির জন্য একটি পরিবেশবান্ধব প্রকল্পের কথা ভেবেছিল প্রশাসন। বরাত পায় দু’টি সংস্থা। রাস্তা তৈরির এই পরিবেশবান্ধব পদ্ধতির নাম ‘গ্রিডম্যাটস’। নির্মাণকারীদের দাবি, শুধুমাত্র প্লাস্টিক বর্জ্য দিয়ে তৈরি এই রাস্তায় জলের অপচয় কম হয়েছে। সাধারণ কংক্রিটের রাস্তা তৈরিতে যে জল লাগে, এখানে তার চেয়ে অন্তত ৩০ শতাংশ কম জলের প্রয়োজন হয়। তা ছাড়া, ইস্পাত দ্রব্য দিয়ে রাস্তার শক্তিবৃদ্ধির কোনও প্রয়োজন হয়নি। ‘প্লাস্টিকের রাস্তা’ তৈরির ওই নির্মাণকারী সংস্থার তরফে সৌরভ কুমার জানান, প্রথাগত পদ্ধতিতে এই কংক্রিটের রাস্তাটি তৈরি করতে গেলে অন্তত ৪৬.৫ টন কার্বন-ডাই অক্সাইড নিঃসরণ হত। ‘গ্রিডম্যাট’ পদ্ধতিতে কার্বন-ডাই অক্সাইডের নিঃসরণ হয়েছে মাত্র ১১.৯ টন। তাঁর কথায়, ‘‘একটি গাড়ি ১,৩৮,৬০০ কিলোমিটার রাস্তা পেরোতে যে পরিমাণ কার্বন বার করে, সেই পরিমাণ নিঃসরণ কমিয়েছি আমরা।’’