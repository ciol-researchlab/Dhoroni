মৃদু শৈত্যপ্রবাহ আর বিরূপ আবহাওয়ার কারণে তাপমাত্রা কমে যাওয়ায় রংপুরের সব প্রাথমিক বিদ্যালয়ে পাঠদান বন্ধ ঘোষণা করা হয়েছে। মানুষের পাশাপাশি প্রাণিকুলেও দেখা দিয়েছে চরম সংকট। আজ সোমবার সকালে জেলা প্রাথমিক শিক্ষা কর্মকর্তা শহীদুল ইসলাম এ তথ্য নিশ্চিত করেন। একই তথ্য বিভাগীয় শিক্ষা অফিস থেকেও জানানো হয়েছে। তীব্র শীতের কারণে সব ধরনের পাঠদান কার্যক্রম বন্ধ থাকবে বলে জানিয়েছেন বিভাগীয় উপপরিচালক মোজাহিদুল ইসলাম। তিনি বলেন, শীতের কারণে বিদ্যালয়ে একাডেমিক কার্যক্রম বন্ধ ঘোষণা করা হয়েছে। তবে বিদ্যালয় খোলা থাকবে। তাপমাত্রা বাড়লে বিদ্যালয়গুলো আবার স্বাভাবিক নিয়মে চলবে। রংপুর অঞ্চলে জেঁকে বসেছে শীত। মানুষের পাশাপাশি প্রাণিকুলেও দেখা দিয়েছে চরম সংকট। শীতের দাপট থেকে বাঁচাতে অনেক খামারি গরম কাপড় বা চটের বস্তা দিয়ে গবাদিপশুর দেহ ঢেকে রাখছেন। শীতের তীব্রতায় হাঁস-মুরগির খাদ্য গ্রহণের ক্ষমতা কমে যাচ্ছে। ফলে ডিম উৎপাদন কমে যাওয়ার আশঙ্কাসহ পরিমিত খাদ্যগ্রহণ করতে না পারায় গরুর খামারগুলোতে দুগ্ধ উৎপাদন হ্রাসেরও শঙ্কা দেখা দিয়েছে। শীতে জবুথবু হয়ে পড়ছে রংপুর চিড়িয়াখানার প্রাণিরাও। কাঁপছে চিড়িয়াখানার হিংস্র প্রাণিসহ অন্যান্য পশুপাখি। আজ সকালে সরেজমিনে চিড়িয়াখানায় দেখা যায়, প্রতিটি খাঁচার ভেতরে পশুপাখি জড়সড় হয়ে বসে আছে। বানরসহ অন্যান্য প্রাণিগুলোর কর্মচাঞ্চল্যতা নেই, চুপিসারে বসে সময় কাটাচ্ছে খাঁচার কোনায়। চিড়িয়াখানার কিউরেটর ডা. আম্বর আলী তালুকদার জানান, শীতে প্রাণিদের জন্য যথাযথ ব্যবস্থা গ্রহণ করা হয়েছে। অসুস্থ হলে প্রয়োজনীয় ওষুধ সরবরাহসহ প্রতিটি খাঁচার চারদিকে চট দিয়ে ঘিরে রাখা হয়েছে, যেন বাতাস ঢুকতে না পারে। এছাড়াও বিভিন্ন খাঁচার ভেতর খড় দেওয়া হয়েছে, যেন প্রাণিরা সেখানে বসে শরীর গরম করতে পারে। আবহাওয়া অফিস জানায়, আজ দেশের উত্তর ও উত্তর-পূর্বাঞ্চলে শীত কিছুটা বাড়তে পারে। রংপুর বিভাগের কয়েকটি জেলায় মৃদু শৈত্যপ্রবাহ বইছে। আবহাওয়াবিদ মোস্তাফিজার রহমান জানান, দিনাজপুর, কুড়িগ্রাম, লালমনিরহাট, গাইবান্ধা ও নীলফামারীর ওপর দিয়ে বয়ে যাচ্ছে মৃদু শৈত্যপ্রবাহ। আজ সকাল ৯টা পর্যন্ত রংপুরে ১০ দশমিক ৫ ডিগ্রি সেলসিয়াস তাপমাত্রা রেকর্ড করা হয়েছে। তবে বাতাসের সর্বনিম্ন ও সর্বোচ্চ আর্দ্রতা কাছাকাছি আসায় বেশি শীত অনুভূত হচ্ছে বলেও জানান তিনি।