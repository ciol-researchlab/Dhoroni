সাতক্ষীরা অঞ্চলের নদ-নদী রক্ষার দাবিতে মানববন্ধন কর্মসূচি পালিত হয়েছে। সোমবার (২৬ সেপ্টেম্বর) সকালে সাতক্ষীরা প্রেসক্লাবের সামনে ‘দূষণ, দখলমুক্ত প্রবহমান নদী চাই’ স্লোগান সামনে রেখে শিক্ষা সংস্কৃতি ও বৈচিত্র্য রক্ষা টিম এবং গবেষণা প্রতিষ্ঠান বারসিক এই মানববন্ধনের আয়োজন করে। মানববন্ধন কর্মসূচিতে বক্তব্য রাখেন সাতক্ষীরা জোলা নাগরিক কমিটির আহ্বায়ক আনিসুর রহিম, সদস্যসচিব ও সাতক্ষীরা প্রেসক্লাবের সাবেক সভাপতি আবুল কালাম আজাদ, শিক্ষাবিদ অধ্যাপক আব্দুল হামিদ, বীর মুক্তিযোদ্ধা সুভাষ সরকার, গণফোরাম নেতা আলী নূর খান বাবলু, ভূমিহীন নেতা আব্দুস সামাদ, কলেজছাত্র তারিক ইসলাম, মাছখোলার নারী নেত্রী আশুরা খাতুন, শিক্ষা সংস্কৃতি ও বৈচিত্র্য রক্ষা টিমের সমন্বয়ক হাবিবুল হাসান, বারসিক কর্মকর্তা মাহিদা মিজান, যুব সংগঠক জাহাঙ্গীর আলম প্রমুখ। বক্তারা বলেন, দখল দূষণ আর নাব্যসংকটে দেশের দক্ষিণ-পশ্চিমাঞ্চলের নদ-নদীগুলো অস্তিত্বসংকটে পড়েছে। নদ-নদীর অপমৃত্যু হওয়ায় নষ্ট হচ্ছে পরিবেশ। দুর্বিষহ হয়ে পড়ছে মানুষের স্বাভাবিক জীবনযাত্রা। সেই সাথে জলাবদ্ধতার পাশাপাশি খাদ্যসংকটও তৈরি হচ্ছে। বক্তারা আরও বলেন, সাতক্ষীরায় ৪৩টি নদী ছিল। এখন বেঁচে আছে মাত্র ৭টি। জলবায়ু পরিবর্তনজনিত কারণ ছাড়াও মানব সৃষ্ট কারণে নদ-নদী প্রাণ হারাচ্ছে। নদী দখল বন্ধ করতে হবে। নদী-নদীর স্বাভাবিক প্রবাহ ফিরিয়ে দিয়েই কেবল দক্ষিণ-পশ্চিমাঞ্চলের পরিবেশ রক্ষা করা যেতে পারে। সাতক্ষীরা অঞ্চলের নদ-নদী রক্ষার দাবিতে প্রয়োজনীয় ব্যবস্থা গ্রহণের জন্য রাষ্ট্রীয় উদ্যোগ গ্রহণের দাবি জানান তারা।