রোগবালাই বাড়ছে বিশ্বের সবচেয়ে বড় ম্যানগ্রোভ বন সুন্দরবনের গাছে। প্রায় ৪০ শতাংশ সুন্দরী গাছ, ৫০ শতাংশ পশুর, ১০ শতাংশ গেওয়াসহ ৬ প্রজাতির গাছ এরই মধ্যে বিভিন্ন রোগে আক্রান্ত হয়েছে। মারাও যাচ্ছে অনেক গাছ। এ ছাড়া কমেছে সুন্দরী ও পশুর গাছের চারা গজানোর হার। এ রোগবালাইয়ের কারণ হিসেবে জলবায়ু পরিবর্তন, উজান থেকে মিঠাপানির প্রবাহ কমে যাওয়া এবং লবণাক্ততা বৃদ্ধিকে দায়ী করছেন বিশেষজ্ঞরা। বাংলাদেশ বন গবেষণা ইনস্টিটিউটের বিভাগীয় কর্মকর্তা ড. আ স ম হেলাল উদ্দিন আহম্মেদ সিদ্দিকী জানান, ৬ হাজার ১৭ বর্গকিলোমিটার আয়তনের সুন্দরবনে বনভূমি প্রায় ৭০ ভাগ; জলাভূমি ৩০ ভাগ। বনের ৬৪ শতাংশ গাছই সুন্দরী। এ ছাড়া গেওয়া ১৬ শতাংশ, পশুর ১ শতাংশ, বাইন ২ শতাংশ, গরান ৩ শতাংশ ও কেওড়া গাছ ১ শতাংশ। একাধিক গবেষণার বরাত দিয়ে তিনি জানান, বনের প্রায় ৪০ ভাগ সুন্দরী আগা মরা রোগ এবং ৫০ ভাগ পশুর হার্ট রট বা ঢোর রোগে আক্রান্ত হয়েছে। অধিক লবণাক্ত এলাকায় বয়স্ক সুন্দরী গাছ বেশি আক্রান্ত হচ্ছে। অধিক ও মৃদু লবণাক্ত উভয় এলাকাতেই পশুর গাছ ঢোর রোগে আক্রান্ত হয়েছে। ঢোর রোগে আক্রান্ত গাছের বাকল ঠিক থাকে, তবে ভেতরের কাঠ পচে যায়। তিনি আরও জানান, বনের প্রায় ১০ ভাগ গেওয়া গাছের শেকড়ে পচন ধরেছে। বয়স্ক কিছু গেওয়া গাছেও আগা মরা রোগ দেখা দিয়েছে। অনেক বাইন গাছ হোলিং (গর্ত) রোগে আক্রান্ত। এই রোগে আক্রান্ত গাছে প্রথমে কাঠে পচন ধরে, এরপর সেই অংশে গর্ত হয়ে যায়। স্থানভেদে ১ থেকে ৫ শতাংশ বাইন গাছেও আগা মরা রোগ হচ্ছে। বনের কিছু কিছু গরান গাছে দেখা দিয়েছে ডাল পচন রোগ। আক্রান্ত গাছগুলো শুকিয়ে মারা যাচ্ছে। শ্বাসমূলের ওপর পলি পড়ে অসংখ্য কেওড়া গাছ মারা যাচ্ছে জানিয়ে বিভাগীয় এ কর্মকর্তা বলেন, বনের কটকা এলাকার কেওড়া বন পুরো বিলীন হওয়ার পথে। কটকা বন অফিসের পেছন পাশে বিশাল এলাকায় গেলেও একই অবস্থা দেখা যাবে। আগে সেখানে হরিণের অবাধ বিচরণ ছিল, এখন আর আগের মতো হরিণ দেখা যায় না। সরেজমিন সুন্দরবনের কালাবগি ফরেস্ট স্টেশনের ওয়াচ টাওয়ারের ওপর থেকে এবং দক্ষিণ দিকের খালে গিয়ে চারদিকে আগা মরা অসংখ্য সুন্দরী গাছ দেখা গেছে। প্রায়ই একই চিত্র দেখা গেছে বানিয়াখালি ও বজবজা এলাকাতেও। বন গবেষণা ইনস্টিটিউট ২০২২ সালের নভেম্বরে 'ইকোলজিক্যাল মনিটরিং থ্রো এস্টাবলিশমেন্ট অব পার্মানেন্ট স্যাম্পল প্লটস ইন দ্য সুন্দরবন' শিরোনামে একটি গবেষণা করে। এতে বনের ৩৩টি স্থায়ী নমুনা প্লট থেকে তথ্য-উপাত্ত সংগ্রহ ও বিশ্নেষণে দেখা গেছে, সুন্দরী ও পশুর গাছের বীজ এবং চারার সংখ্যা দিন দিন কমছে। ওই বছর প্রতি হেক্টরে গড়ে ৩৮ হাজার ৭৯২টি চারা হয়েছে। এর মধ্যে সুন্দরী গাছের চারা ১০ দশমিক ০৫ শতাংশ। সংস্থাটির ২০০৯ সালের গবেষণার তথ্য বলছে, ওই বছর সুন্দরী গাছের চারা গজানোর হার ছিল ৩৫ দশমিক ৯ শতাংশ। গবেষকরা জানান, আগা মরা সুন্দরী গাছে এমনিতেই বীজ কম হয়, যা হয় তার থেকে অঙ্কুরিত হয় আরও কম। ওই চারার টিকে থাকার হারও কম। এতে ক্রমান্বয়ে কমছে সুন্দরী গাছের চারার পরিমাণ। খুলনা বিশ্ববিদ্যালয়ের পরিবেশ বিজ্ঞান ডিসিপ্লিনের প্রধান অধ্যাপক ড. আবদুল্লাহ হারুন চৌধুরী বলেন, জলবায়ু পরিবর্তনের প্রভাবে সমুদ্রের পানির উচ্চতা বেড়ে যাওয়ায় জোয়ারের সময় বনের মধ্যে লবণাক্ত পানির চাপ বেড়েছে। সেসঙ্গে উজান থেকে মিঠাপানির প্রবাহ কমে গেছে। এতে বনের মাটি ও পানির লবণাক্ততা বাড়ছে। এর প্রভাবে বনের গাছপালার রোগবালাই বৃদ্ধি পাচ্ছে। গাছের রোগের কারণ, অবস্থা এবং প্রতিকারের উপায় নিয়ে আরও গবেষণা হওয়া প্রয়োজন। সুন্দরবন একাডেমির নির্বাহী পরিচালক অধ্যাপক আনোয়ারুল কাদির বলেন, যেই গাছের নামানুসারে বনের নাম সেই সুন্দরী গাছ রোগের কারণে কমে যাচ্ছে, বিষয়টি উদ্বেগের। খুলনা বিশ্ববিদ্যালয়ের ফরেস্টি অ্যান্ড উড টেকনোলজি ডিসিপ্লিনের অধ্যাপক ড. নাজমুস সাদাত বলেন, সুন্দরী ও পশুর গাছের সংখ্যা যদি কমে যায় তাহলে জীববৈচিত্র্যের ভারসাম্য ঠিক থাকবে না। আবার বেশি লবণসহিষ্ণু গাছের চারা গজানোর হার বেড়ে গেছে। এ অবস্থা নিরসনে উজান থেকে মিঠাপানির প্রবাহ বাড়ানোর উদ্যোগ নেওয়া প্রয়োজন। খুলনা সার্কেলের বন সংরক্ষক মিহির কুমার দে বলেন, বিভিন্ন কারণে সুন্দরবনের গাছপালা রোগাক্রান্ত হচ্ছে। কিছু গাছ মারা যাচ্ছে, আবার প্রতিনিয়ত নতুন চারা গজাচ্ছে। সামগ্রিক বিষয় পর্যবেক্ষণ ও পর্যালোচনা করা হচ্ছে, যে বিষয়গুলো মোকাবিলা করা সম্ভব হচ্ছে। তিনি আরও বলেন, বিশাল বনাঞ্চলে লাখ লাখ গাছ রয়েছে। এখানে রোগ প্রতিরোধে কীটনাশক ব্যবহারের কোনো সুযোগ নেই। এদিকে এমন অবস্থায় আজ ১৪ ফেব্রুয়ারি পালিত হচ্ছে সুন্দরবন দিবস। ২০০১ সাল থেকে সুন্দরবন সংলগ্ন জেলাগুলোতে বেসরকারিভাবে দিবসটি পালন করা হয়।