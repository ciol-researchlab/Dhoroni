চলতি শীত মৌসুমে আরেকটি শৈত্যপ্রবাহ বয়ে যেতে পারে ফেব্রুয়ারি মাসের প্রথম সপ্তাহে। এটাই শেষ শৈত্যপ্রবাহ হতে পারে। এর আগে ২/৩ দিন বৃষ্টিপাতের সম্ভাবনা রয়েছে। শনিবার সকালে আবহাওয়াবিদ আরিফ হোসেন এ তথ্য জানান। তিনি বলেন, জানুয়ারি মাসের শেষের দিকে বৃষ্টিপাতের সম্ভাবনা রয়েছে। বৃষ্টির পর ফেব্রুয়ারি মাসের প্রথম সপ্তাহের দিকে আরেকটি শৈত্যপ্রবাহ বয়ে যেতে পারে। চলতি শীত মৌসুমে এটাই হতে পারে শেষ শৈত্যপ্রবাহ। এরপর তাপমাত্রা বাড়তে থাকবে। আরও পড়ুন : শক্তিশালী ভুমিকম্পে কেঁপে উঠলো তুরস্ক, নিহত ১৮ আরিফ হোসেন আরও বলেন, বর্তমানে দেশের বিভিন্ন অঞ্চলে মৃদু থেকে মাঝারি শৈত্যপ্রবাহ বয়ে যাচ্ছে। আজ শনিবার সকালে দেশের সর্বনিম্ন তাপমাত্রা তেঁতুলিয়ার ৬ দশমিক ৪ ডিগ্রি সেলসিয়াস রেকর্ড করা হয়েছে। এই সময়ে রাজধানীতে ছিল ১২ ডিগ্রি সেলসিয়াস। গতকালের তুলনায় শীতের প্রকোপ একটু বেশি ছিল। বর্তমানে বয়ে যাওয়া শৈত্যপ্রবাহ আরও দুইদিন অব্যাহত থাকতে পারে। আবহাওয়া অধিদপ্তর জানায়, শনিবার দেশের সর্বনিম্ন তাপমাত্রা রেকর্ড করা হয়েছে তেঁতুলিয়ায় ৬ দশমিক ৪ ডিগ্রি সেলসিয়াস, শ্রীমঙ্গলে ৬ দশমিক ৭ ডিগ্রি, ডিমলায় ৭ দশমিক ৬ ডিগ্রি, চুয়াডাঙ্গায় ৬ দশমিক ৮ ডিগ্রি সেলসিয়াস। পূর্বাভাসে বলা হয়, মধ্যরাত থেকে সকাল পর্যন্ত দেশের কোথাও কোথাও মাঝারী থেকে ঘন কুয়াশা পড়তে পারে। সারাদেশে রাতের তাপমাত্রা সামান্য হ্রাস পেতে পারে এবং দিনের তাপমাত্রা প্রায় অপরিবর্তিত থাকতে পারে। পূর্বাভাসে আরও বলা হয়, উপমহাদেশীয় উচ্চ চাপ বলয়ের বর্ধিতাংশ পশ্চিমবঙ্গ এবং তৎসংলগ্ন এলাকা পর্যন্ত বিস্তৃত রয়েছে। মৌসুমের স্বাভাবিক লঘুচাপ দক্ষিণ বঙ্গোপসাগরে অবস্থান করছে। ইত্তেফাক/এমআরএম