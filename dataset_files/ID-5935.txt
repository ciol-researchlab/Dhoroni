কনকনে ঠান্ডা। সারাদিন নেই সূর্যের দেখা। লোকজন রাস্তার ধারে, খোলা স্থানে আগুন জ্বেলে চারপাশে বসে উষ্ণতা নিচ্ছেন। শীতে সাধারণত এমন চিত্রই দেখা যায়। তবে এবার ব্যতিক্রম। শুধু এবারই নয়, কয়েক বছর ধরেই শীতকালে থাকছে না ঠান্ডার স্বাভাবিক দাপট। তীব্রতার পাশাপাশি কমেছে শীত মৌসুমের স্থায়িত্বও। চলতি বছর শীত কিছুটা কম হতে পারে বলে পূর্বাভাস ছিল আগেই। কিন্তু ভরা মৌসুমেও যে শীত এত কম থাকবে, তা কেউ ভাবেননি। পৌষের ঠিক মাঝামাঝিতেও স্বাভাবিক শীত নেই। কেবল ঘন কুয়াশা জানান দিচ্ছে এখন শীতকাল। এ অবস্থায় আজ রোববার থেকে রাতের তাপমাত্রার পারদ নামতে পারে বলে জানিয়েছে আবহাওয়া অধিদপ্তর। ক্রমে বাড়তে পারে শীত। আবহাওয়া বিশেষজ্ঞরা বলছেন, জলবায়ুর নেতিবাচক ধারায় পরিবর্তন, বৈশ্বিক তাপমাত্রা বৃদ্ধি ও এল নিনোর প্রভাবে আবহাওয়া এলোমেলো হয়ে উঠেছে। চলতি শীতে তাপমাত্রা স্বাভাবিকের চেয়ে বেশি রয়েছে। এ নিয়ে উদ্বিগ্ন দেশের কৃষি-সংশ্লিষ্টরা। আবহাওয়ার এ অস্বাভাবিক আচরণ রবি মৌসুমের ফসলে রোগবালাইয়ের প্রাদুর্ভাব বাড়িয়েছে। এতে সার্বিক উৎপাদন ব্যাহত হওয়ার শঙ্কা দেখা দিয়েছে। গত দু’দিন দেশের সর্বনিম্ন তাপমাত্রা ছিল তেঁতুলিয়ায় ১১ দশমিক ৩ ডিগ্রি এবং সর্বোচ্চ ছিল সীতাকুণ্ডে ৩০ দশমিক ৪ ডিগ্রি সেলসিয়াস। ঢাকার সর্বোচ্চ ও সর্বনিম্ন তাপমাত্রা ছিল যথাক্রমে ২৮ দশমিক ১ ও ১৭ দশমিক ৭ ডিগ্রি সেলসিয়াস। এ মাসের শুরুতে বৃষ্টির পর খানিকটা শীত নামতে শুরু করেছিল। কিন্তু তা বেশি দিন স্থায়ী হয়নি। গত কয়েক বছরে ডিসেম্বরে ঢাকায় রাতের তাপমাত্রা থেকেছে ১২ ডিগ্রির আশপাশে। এ বছর তা ১৬ ডিগ্রির নিচে নামছেই না। আবহাওয়াবিদরা বলছেন, ২০২২ সালের ডিসেম্বরে বেশ কয়েক জায়গায় শৈত্যপ্রবাহ হলেও এবার কেবল দেশের সর্বউত্তরের অঞ্চল পঞ্চগড়ের তেঁতুলিয়ায় তাপমাত্রা নেমেছিল ৯-এর ঘরে। ২০২২-এর ডিসেম্বরের প্রথম সপ্তাহ পর্যন্ত তাপমাত্রা রেকর্ড করা হয় ১১ থেকে ১২ ডিগ্রির মধ্যে। এ বছর একই সময়ে তা ছিল ১৪ ডিগ্রির আশপাশে। ২০২১ সালের ২৪ ডিসেম্বর তেঁতুলিয়ায় সর্বনিম্ন তাপমাত্রা রেকর্ড করা হয় ৮ দশমিক ৩ ডিগ্রি; ২০ ডিসেম্বর চুয়াডাঙ্গার তাপমাত্রা নেমেছিল ৭ ডিগ্রি সেলসিয়াসে। চলতি মৌসুমে সর্বনিম্ন তাপমাত্রা রেকর্ড করা হয়েছে ৯ দশমিক ৩ ডিগ্রি সেলসিয়াস। প্রকৃতিতে উষ্ণতা বেশি টের পাওয়া যাচ্ছে চলতি শতকের শুরু থেকেই। আবহাওয়াবিদ ড. মুহাম্মদ আবুল কালাম মল্লিক বলেন, ২০০০ সালের পর আটটি উষ্ণ বছর পেয়েছি আমরা। এর মধ্যে ২০১৪ সালটি ছিল বেশি উষ্ণ। এবার শীত শুরু হওয়ার আগেই আমরা একে ওয়ার্ম উইন্টার আখ্যা দিয়েছিলাম; সেটি এল নিনোর প্রভাব পর্যালোচনা করেই। এখন স্ট্রং এল নিনো চলছে। এটি থাকলে সাধারণত উপমহাদেশে তাপমাত্রা স্বাভাবিকের চেয়ে বেশি থাকে, আমরা এরই প্রতিফলন দেখছি। আন্তঃসীমান্তীয় বায়ুদূষণ, জলীয় বাষ্প, বর্ষায় বৃষ্টি কম হওয়া ঠান্ডা নামার পথে বাধা। আবহাওয়াবিদ এস এম কামরুল হাসান বলেন, আশির দশক থেকেই প্রকৃতিকে স্বাভাবিক অবস্থায় পাচ্ছি না। ২০১৮ সালেও তেঁতুলিয়ায় সর্বনিম্ন তাপমাত্রা ২ দশমিক ৬ ডিগ্রি রেকর্ড করা হয়েছিল। অথচ ১৯৮১ সালের পর গড় তাপমাত্রা কোনো বছরই ২৫ দশমিক ৫ ডিগ্রি সেলসিয়াসের নিচে নামেনি। বৈশ্বিক উষ্ণায়নের ভেতর দিয়ে যাচ্ছে পৃথিবী। ঢাকার তাপমাত্রা উষ্ণ হওয়ার জন্য মানবসৃষ্ট কিছু কারণও চিহ্নিত করেন আবুল কালাম মল্লিক। আবহাওয়াবিদ আবদুল মান্নান বলেন, অবকাঠামোগত কারণে ঢাকায় শীত অনুভূত হচ্ছে না। আবহাওয়া অধিদপ্তরের আবহাওয়াবিদ বজলুর রশিদ জানান, জানুয়ারির শুরুতে তাপমাত্রা কমতে শুরু করতে পারে। দেশের কোনো কোনো অঞ্চলে শৈত্যপ্রবাহ হতে পারে। প্রকৃতির এমন আচরণে ক্ষতির মুখে পড়ছে কৃষি। জলবায়ু বিশেষজ্ঞ ও চেঞ্জ ইনিশিয়েটিভের প্রধান নির্বাহী এম জাকির হোসেন খান বলেন, এল নিনোর প্রভাবে বিশ্বের অন্যান্য দেশেও ফসল উৎপাদনে বিরূপ প্রভাব পড়ছে। আবহাওয়া যেভাবে বিরূপ আচরণ করছে, তাতে কৃষি খাতের ওপর প্রভাব পড়বে। আবহাওয়াবিদ কামরুল হাসান বলেন, প্রকৃতি ঠান্ডা না থাকলে গমের ফুল ফলে পরিণত হয় না। প্রকৃতি স্বাভাবিক থাকলে সবারই মঙ্গল। অন্যথা হলে প্রজনন, উৎপাদন ও জীবনযাত্রায় সমস্যা তৈরি হবেই। কৃষিবিদ ড. আনোয়ার হোসেন বলেন, বীজ গজানো, পরাগায়ন ও পরিপক্ব হতে সুনির্দিষ্ট তাপমাত্রা, আর্দ্রতা, বৃষ্টিপাত ও সূর্যালোকের প্রয়োজন। জলবায়ুর এ উপাদানগুলো পরিবর্তিত হচ্ছে। কিন্তু বীজ বপন ও চারা রোপণের সময় পরিবর্তন সম্ভব হয়নি। ফলে কৃষি মৌসুমের সঙ্গে ফসলের চাষাবাদ খাপ খাওয়ানো যাচ্ছে না। এ অবস্থা থেকে উত্তরণের জন্য পরিবর্তিত পরিস্থিতির সঙ্গে মিল রেখে স্থানভিত্তিক গবেষণা কার্যক্রম জোরদার করতে হবে।