শিল্পায়নের নামে দেশের প্রাকৃতিক সম্পদ ও বনভূমি ধ্বংসের বিরুদ্ধে এ বার আন্দোলনের ডাক দিল মানবাধিকার সংগঠন এপিডিআর। কেন্দ্রীয় সরকারের ‘ইআইএ ড্রাফ্ট-২০২০’ প্রত্যাহারের দাবিতে আন্দোলনের ডাক দিয়েছে তারা। তবে সংগঠনের দক্ষিণ ২৪ পরগনা জেলা কমিটি এবং পরিবেশ কর্মীদের সংগঠন ‘থার্ড প্ল্যানেটের যৌথ উদ্যোগে ‘সাগর থেকে পাহাড় সাইকেল’ অভিযান শুরু হল সোমবার থেকেই। এ দিন ডায়মন্ড হারবার শহর থেকে শুরু হয় সাইকেল যাত্রা। টানা ১০ দিন সাইকেল চালিয়ে ৩ যুবক পৌঁছবেন উত্তরবঙ্গের শিলিগুড়িতে। ৩টি সাইকেলে ‘ইআইএ ড্রাফ্ট’ বিরোধী ও পরিবেশ সচেতনতা বিষয়ক পোস্টার লাগানো রয়েছে। সাইকেল নিয়ে শিলিগুড়িতে পৌঁছে ওই ৩ যুবক পায়ে হেঁটে পৌঁছবেন সান্দাকফু। ৬২০ কিমি দীর্ঘ যাত্রা পথে বিভিন্ন এলাকায় সাধারণ মানুষের মধ্যে পরিবেশ নিয়ে সচেতনতা গড়ে তোলার পাশাপাশি ‘ইআইএ ড্রাফট’-এর ভয়াবহতা নিয়েও আলোচনা করবেন সাইকেল আরোহীরা। প্রতিনিয়ত গাছ কাটার ফলে বিশ্বায়নের প্রকোপ বাড়ার পাশাপাশি গলতে শুরু করেছে হিমবাহের জমাট বাঁধা বরফ। বিজ্ঞানীদের দাবি, প্রতিটি দেশের মূল ভূখণ্ডে কমপক্ষে ৩৩ শতাংশ গাছপালা ও বনানী থাকতে হবে। কিন্তু ২০১৯ সালের পরিবেশ বিষয়ক সমীক্ষা বলছে, আমাদের দেশে সবুজের পরিমাণ ২১ শতাংশে ঠেকেছে। এই আবহে দাঁড়িয়ে এ বছর নতুন করে ‘ইআইএ ড্রাফ্ট’ প্রকাশ করেছে কেন্দ্রীয় পরিবেশ মন্ত্রক। নতুন প্রকাশিত খসড়া অনুযায়ী, বিশ্বায়নের প্রভাব মূল্যায়ণ ছাড়াই শিল্প করা যাবে। কিন্তু পরিবেশ কর্মীদের অভিযোগ এই খসড়া আইনে পরিণত চালু হলে কোনও বাধা ছাড়াই নির্বিচারে সবুজ ধ্বংস করে শিল্পাঞ্চল গড়ে উঠবে।