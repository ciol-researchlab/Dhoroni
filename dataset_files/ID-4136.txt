গাজীপুরের টঙ্গীর তিলারগাতী এলাকার গার্মেন্ট প্রতিষ্ঠান কনসেপ্ট নিটিং অ্যান্ড ডাইং কারখানায় পরিবেশ দূষণ রোধে কোনো ইটিপি ছিল না। দীর্ঘদিন ধরেই প্রতিষ্ঠানটি পরিবেশ দূষণ করছিল। গত ২৩ ফেব্রুয়ারি পরিবেশ অধিদফতর প্রতিষ্ঠানটিকে এক কোটি ৩৭ লাখ টাকা জরিমানা করে। কয়েক দিন পর প্রতিষ্ঠানের পক্ষে পরিবেশ মন্ত্রণালয়ের পরিবেশ আপিল আদালতে জরিমানা মওকুফের জন্য আপিল করা হয়। এক আপিলেই জরিমানার ৮০ লাখ টাকা মওকুফ করে দেওয়া হয়। পুরো টাকা মওকুফের জন্য গত ৫ মে হাইকোর্টে রিট করেছে কনসেপ্ট নিটিং। শুধু কনসেপ্ট নিটিংই নয়, পরিবেশ দূষণের দায়ে আরও অনেক প্রতিষ্ঠানকে মোটা অঙ্কের অর্থ জরিমানা করলেও পরে আপিল করে মওকুফ করিয়ে নিচ্ছে শিল্প ও ব্যবসা প্রতিষ্ঠানগুলো। জরিমানা মওকুফের সুযোগ দিয়ে একটি চক্র হাতিয়ে নিচ্ছে কোটি কোটি টাকা। গত ১৭ জানুয়ারি নারায়ণগঞ্জের গোদনাইলের বলটেক্স কোম্পানিকে পরিবেশ দূষণের দায়ে ৬৩ লাখ টাকা জরিমানা করেন পরিবেশ অধিদফতরের ভ্রাম্যমাণ আদালত। পরে এ প্রতিষ্ঠানের ৬০ লাখ টাকাই মাফ করে দেওয়া হয়েছে। আশুলিয়ার হীড ওয়াশিং প্ল্যান্টকে ৫৭ লাখ টাকা জরিমানা করা হয়। তদবির করে এ প্রতিষ্ঠান ৫০ লাখ টাকাই মাফ করিয়ে নিয়েছে। অভিযোগে প্রকাশ, মওকুফকৃত টাকা পরে প্রতিষ্ঠানগুলোর প্রতিনিধি ও দালালচক্র ভাগবাটোয়ারা করে নেয়। শুধু জরিমানা মওকুফ নয়, তাৎক্ষণিকভাবে আদায় করা জরিমানার টাকাও তুলে নিচ্ছে বিভিন্ন প্রভাবশালী প্রতিষ্ঠান। দূষণের দায়ে করা জরিমানার প্রায় ৫১ কোটি টাকা আদায়ই করতে পারেনি পরিবেশ অধিদফতর। যে অর্থ আদায় হয়েছে, তার প্রায় ১৬ কোটি টাকা মওকুফ করে দিয়েছেন পরিবেশ ও বন মন্ত্রণালয়ের আপিল আদালত। সম্প্রতি জরিমানার অর্থ হিসেবে আদায় করা ছয় কোটি টাকা মওকুফ করে তা আবার সংশ্লিষ্ট প্রতিষ্ঠানগুলোকে ফেরত দেওয়া হয়েছে। এর মধ্যে নাইটিংগেল ফ্যাশনকে জরিমানার ১৫ লাখ টাকা, হাওলাদার ব্রিকসকে চার লাখ টাকা ও কাজীপুর ফ্যাশনসের আট লাখ টাকা ফেরত দেওয়া হয়। ১৮ মে চৈতী কম্পোজিটের সাত লাখ টাকা ফেরত দেওয়া হয়েছে। এ রকম আরও ৮৭টি প্রতিষ্ঠানের জরিমানার প্রায় ছয় কোটি টাকা ফেরত দেওয়ার প্রক্রিয়া চলছে। নারায়ণগঞ্জের ফতুল্লায় অবস্থিত সাকুরা ডাইং অ্যান্ড গার্মেন্টের ত্রুটিপূর্ণ ইটিপির কারণে ১৪ লাখ ৯৫ হাজার টাকা জরিমানা করা হয়। এর মধ্যে ছয় লাখ ৯৫ হাজার টাকা মাফ করে দেওয়া হয়। হাজারীবাগের বে-ট্যানারিজকে ইটিপি ছাড়া কারখানা পরিচালনা এবং তরল বর্জ্য বুড়িগঙ্গায় ফেলানোর অভিযোগে ৪০ লাখ টাকা জরিমানা করা হয়। এর মধ্যে ১০ লাখ টাকাই মওকুফ করে দেওয়া হয়। সংশ্লিষ্টরা জানান, পরিবেশের ক্ষতির হিসাব করে জরিমানা ধার্য করা হলেও মন্ত্রণালয়ের আপিলে ওই কারখানার শ্রমিকরা বেকার হবে ও বৈদেশিক মুদ্রা অর্জনকারী হিসেবে উল্লেখ করে জরিমানা মওকুফ করে দেওয়া হচ্ছে। এ বিষয়ে পরিবেশ ও বনমন্ত্রী আনোয়ার হোসেন মঞ্জু সম্প্রতি জরিমানা মওকুফের সব ফাইলে এমন মন্তব্য দেখে নাখোশ হয়েছেন। প্রতিষ্ঠানগুলো বৈদেশিক মুদ্রা অর্জনের চেয়ে পরিবেশের ক্ষতি বেশি করছে বলে মন্তব্য করেছেন মন্ত্রী। তিনি সংশ্লিষ্টদের বিষয়টি ভালোভাবে খতিয়ে দেখে জরিমানা মওকুফের বিষয়টি দেখার আহ্বান জানিয়েছেন। অনুসন্ধানে জানা গেছে, পরিবেশ অধিদফতরের ঢাকা অফিসের মনসুর ও চট্টগ্রাম অফিসের জাফর নামের দুই ব্যক্তি মওকুফ ও জরিমানা সিন্ডিকেট নিয়ন্ত্রণ করছেন। তাদের মাধ্যমে মওকুফের টাকা উপর মহল পর্যন্ত পেঁৗছে যায়। পরিবেশ মন্ত্রণালয়ের সংশ্লিষ্ট শাখার দুই কর্মকর্তা মন্ত্রণালয়ের বিষয়টি দেখভাল করেন বলে অভিযোগ রয়েছে। সম্প্রতি টাকার ভাগবাটোয়ারা নিয়ে দ্বন্দ্বের কারণে একজনকে অন্য মন্ত্রণালয়ে বদলি করা হয়েছে। অনুসন্ধানে জানা গেছে, গত চার বছরে পরিবেশ অধিদফতর এক হাজার ৭৮৮টি শিল্প প্রতিষ্ঠানকে দূষণের দায়ে ১৫১ কোটি ৬১ লাখ টাকা জরিমানা করে। এর মধ্যে মাত্র ১০২ কোটি ৭৯ লাখ টাকা আদায় করতে পেরেছে তারা। এদিকে আপিল আদালতে আরও হাজারখানেক শিল্প ও ব্যবসা প্রতিষ্ঠানের জরিমানা মওকুফের আবেদন নিষ্পত্তির অপেক্ষায় রয়েছে। পরিবেশ অধিদফতরের পরিচালক (মনিটরিং অ্যান্ড এনফোর্সমেন্ট) মো. আলমগীর সমকালকে বলেন, দ্রুত আপিল নিষ্পত্তি না হওয়ার কারণে জরিমানাকৃত প্রতিষ্ঠানগুলোর দূষণ অব্যাহত। আর তাদের কাছ থেকে জরিমানার অর্থও আদায় করা যায় না। আপিল শেষ না হওয়া পর্যন্ত তাদের বিরুদ্ধে কোনো ব্যবস্থা নেওয়া যায় না। দ্রুত শুনানির বিষয়ে গত ১৯ এপ্রিল পরিবেশ অধিদফতরের মহাপরিচালকের কাছে এ বিষয়ে মন্ত্রণালয়কে বিষয়টি অবহিত করার জন্য চিঠি দেওয়া হয়েছে বলে তিনি জানান। পরিবেশ ও বন মন্ত্রণালয়ের অতিরিক্ত সচিব রফিকুল ইসলাম সমকালকে বলেন, আগের আদালতে একজন দায়িত্ব পালন করায় নানা প্রশ্ন ওঠে। এখন চারজনের সমন্বয়ে সিদ্ধান্ত দেওয়া হয়। আইনে জরিমানা মওকুফের বিধান থাকায় তারা জরিমানা মাফ করে দিচ্ছেন বলে জানান। তবে তার সময়ে মাত্র কয়েকটি প্রতিষ্ঠানের শুনানি হয়েছে বলে জানান। আগে কী হয়েছে, তা নিয়ে কোনো মন্তব্য করতে রাজি হননি তিনি।