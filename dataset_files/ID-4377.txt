টানা তাপপ্রবাহের পর গত কয়েকদিনে বৃষ্টিতে স্বস্তি ফিরেছে দেশের বিভিন্ন স্থানে। কমতে শুরু করেছিল তাপমাত্রাও। তবে সেই স্বস্তি বেশিদিন স্থায়ী হওয়ার সুখবর নেই। ইতোমধ্যেই বাড়তে শুরু করেছে সারাদেশের তাপমাত্রা। যা অব্যাহত থাকতে পারে বলে জানিয়েছে আবহাওয়া অধিদপ্তর। এছাড়া চট্টগ্রাম, রাঙ্গামাটি, ফেনী, কক্সবাজার, বান্দরবানে ও পটুয়াখালী জেলাসমূহের ওপর দিয়ে মৃদু তাপপ্রবাহ বয়ে যাচ্ছে এবং তা অব্যাহত থাকতে পারে ও বিস্তার লাভ করতে পারে বলেও জানিয়েছে আবহাওয়া অধিদপ্তর। বুধবার (২৬ এপ্রিল) সকাল ৯টায় পরবর্তী ২৪ ঘণ্টার পূর্বাভাসে এ তথ্য জানিয়েছে আবহাওয়া অধিদপ্তর। আবহাওয়া অধিদপ্তর জানিয়েছে, লঘুচাপের বর্ধিতাংশ পশ্চিমবঙ্গ হতে উত্তর বঙ্গোপসাগর পর্যন্ত বিরাজমান রয়েছে। আজকের পূর্বাভাসে বলা হয়েছে, অস্থায়ীভাবে আংশিক মেঘলা আকাশসহ সারাদেশের আবহাওয়া প্রধানত শুষ্ক থাকতে পারে। সারাদেশে দিন এবং রাতের তাপমাত্রা (১-২) ডিগ্রি সেলসিয়াস বৃদ্ধি পেতে পারে। বুধবার সকাল ৬টায় ঢাকায় বাতাসের আপেক্ষিক আর্দ্রতা ছিল ৭৮%। গতকাল সর্বোচ্চ তাপমাত্রা ছিল বান্দরবানে ৩৭.৭ ডিগ্রি সেলসিয়াস।