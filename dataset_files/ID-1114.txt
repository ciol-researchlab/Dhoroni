এ বার জয়দেব কেঁদুলিতে প্লাস্টিক মুক্ত মেলা করতে উদ্যোগী হয়েছিল প্রশাসন। তবে মেলায় প্লাস্টিকের ব্যবহার চলছে অবাধে। তা নিয়ে উদ্বেগ প্রকাশ করেছেন পরিবেশপ্রেমীরাও। জয়দেবের মেলা শুরুর আগেই প্রশাসন ও মেলা কমিটির তরফে জানিয়ে দেওয়া হয়েছিল, এ বারের মেলা প্লাস্টিক মুক্ত করা হবে। মেলা কমিটির তরফ থেকেও ব্যবসায়ীদের সচেতন করতে মেলা প্রাঙ্গণ ও আশপাশের এলাকায় পোস্টারিং ও মাইকিং করে মেলায় প্লাস্টিক ও থার্মোকলের ব্যবহার সম্পূর্ণ নিষিদ্ধ বলে ঘোষণা করা হয়। মেলায় প্লাস্টিকের এমন নিষেধাজ্ঞা সত্ত্বেও মেলার প্রথম দিন শনিবার থেকে সোমবার পর্যন্ত কোথাও লুকিয়ে চুরিয়ে আবার কোথাও প্রকাশ্যে প্লাস্টিক ব্যবহারের অভিযোগ উঠেছে। করোনার পর পরিস্থিতি স্বাভাবিক হওয়ায় এমনিতেই এ বার প্রচুর দোকান এসেছে মেলায়। জনসমাগমও ব্যাপক। ভিড়ে ভরা মেলায় প্রথম দিন থেকেই অধিকাংশ দোকানে অবাধে প্লাস্টিকের ব্যবহার হয়েছে। সবই নিষিদ্ধ একবার ব্যবহারযোগ্য প্লাস্টিক। মেলা চত্বরেও অজস্র প্লাস্টিক পড়ে থাকতেও দেখা গিয়েছে এ দিন। মেলায় দোকান নিয়ে আসা বিক্রেতা শফিউর রহমান, সজল দাস, বিজয় ঘোষরা বলেন, “বহু ক্রেতা মেলা দেখতে এসে জিনিস কেনার সময় প্লাস্টিকের খোঁজ করছেন, তার জন্যই আমাদেরও বাধ্য হয়ে রাখতে হচ্ছে।” মহকুমাশাসক বোলপুর তথা মেলা কমিটির সম্পাদক অয়ন নাথ বলেন, “চেষ্টা করেছিলাম প্লাস্টিক মুক্ত মেলা করতে। যতটা সম্ভব আটকানো গিয়েছে। তবে মানুষ যদি সচেতন না হন তাহলে কোনও ভাবেই প্লাস্টিকের ব্যবহার বন্ধ করা সম্ভব নয়।”