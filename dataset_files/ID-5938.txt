চীনের নেতৃত্বাধীন এশিয়ান ইনফ্রাস্ট্রাকচার ইনভেস্টমেন্ট ব্যাংকের (এআইআইবি) প্রেসিডেন্ট জিন লিকুন বলেছেন, বাংলাদেশ বহুজাতিক এ উন্নয়ন ব্যাংকের অত্যন্ত গুরুত্বপূর্ণ গ্রাহক। বাংলাদেশ সরকারের সঙ্গে তাঁরা অত্যন্ত নিবিড়ভাবে কাজ করছেন। বেশ কয়েকটি অবকাঠামো প্রকল্পে ইতোমধ্যে এআইআইবি অর্থায়ন করছে। আগামীতে বাংলাদেশের জন্য পর্যাপ্ত সহযোগিতা অব্যাহত রাখতে চায় এআইআইবি। গতকাল বুধবার এআইআইবির সপ্তম বার্ষিক সভার সংবাদ সম্মেলনে এক প্রশ্নের উত্তরে তিন এমন মন্তব্য করেন। দু'দিনব্যাপী সংস্থাটির বোর্ড অব গভর্নরসের বার্ষিক সম্মেলন ভার্চুয়াল প্ল্যাটফর্মে গতকাল শুরু হয়েছে। বাংলাদেশের অর্থমন্ত্রী আ হ ম মুস্তফা কামাল সম্মেলনে গতকাল বক্তব্য দেন। অর্থ মন্ত্রণালয়ের এক সংবাদ বিজ্ঞপ্তিতে জানানো হয়, বাংলাদেশের আর্থসামাজিক এবং ভৌত অবকাঠামোতে বিনিয়োগের জন্য এআইআইবিসহ সব উন্নয়ন সহযোগীর সমর্থন চেয়েছেন অর্থমন্ত্রী। বাংলাদেশে বিদ্যুৎ, গ্যাস, পানিসহ বিভিন্ন অবকাঠামো প্রকল্পে এআইআইবির অর্থায়ন রয়েছে। করোনা মোকাবিলায় গত বছর বাংলাদেশকে ২৫ কোটি ডলারের বাজেট সহায়তা দেয়। চলতি বছর ইডকলকে ২০ কোটি ডলার অর্থায়ন অনুমোদন করেছে সংস্থাটি। অবকাঠামো অর্থায়নকে কেন্দ্র করে গড়ে ওঠা বহুজাতিক উন্নয়ন ব্যাংকটি ২০১৬ সালের জানুয়ারিতে প্রতিষ্ঠিত হয়। বর্তমানে এর সদস্য সংখ্যা ১০৫টি দেশে। এশিয়ার বাইরেও অনেক দেশ এর সদস্য হয়েছে। এআইআইবির এবারের বার্ষিক সম্মেলনের বিষয়বস্তু 'একটি সংযুক্ত বিশ্বের জন্য টেকসই অবকাঠামো'। সংবাদ সম্মেলনে এআইআইবি প্রেসিডেন্ট জানান, তাঁদের লক্ষ্য ২০২৫ সাল নাগাদ সংস্থাটির অন্তত ৫০ শতাংশ অর্থায়ন জলবায়ুকেন্দ্রিক হবে। ২০২১ সালে এআইআইবির জলবায়ু অর্থায়নের পরিমাণ দাঁড়ায় ২৯০ কোটি ডলার, যা মোট অনুমোদিত অর্থায়নের ৪৮ শতাংশ। এর আগের বছর ছিল ৪১ শতাংশ। বিশ্ব অর্থনীতিকে স্বাভাবিক অবস্থায় ফিরিয়ে আনতে অর্থমন্ত্রীর আহ্বান : গতকাল এক সভায় সংযুক্ত হয়ে অর্থমন্ত্রী আ হ ম মুস্তফা কামাল বলেন, এশিয়ান ইনফ্রাস্ট্রাকচার ইনভেস্টমেন্ট ব্যাংকের (এআইআইবি) বোর্ড অব গভর্নরসের বার্ষিক সভা সবার জন্য অত্যন্ত গুরুত্বপূর্ণ। সভার মূল ইস্যু 'সংকটপ্রবণ বিশ্বে অবকাঠামোতে অর্থায়ন' অত্যন্ত সময়োপযোগী ও তাৎপর্যপূর্ণ। কেননা বিশ্ব সম্প্রদায়, উন্নত থেকে উন্নয়নশীল সব দেশই এই মুহূর্তে বিশাল চ্যালেঞ্জের মুখোমুখি। যার বেশিরভাগই রাশিয়া-ইউক্রেন যুদ্ধ, জলবায়ু পরিবর্তন, বৈশ্বিক উষ্ণতা বৃদ্ধি ইত্যাদির কারণে উদ্ভূত। অর্থমন্ত্রী বাংলাদেশকে সাম্প্রতিক বাজেট সহায়তা এবং ভ্যাকসিন সহায়তার বিষয়টি উল্লেখ করে এআইআইবিকে ধন্যবাদ জানান। তিনি আরও বলেন, প্রধানমন্ত্রী শেখ হাসিনার বিচক্ষণ নেতৃত্বে বাংলাদেশ সরকার দক্ষতার সঙ্গে কভিড-১৯ মহামারি মোকাবিলা করেছে। গত অর্থবছরে ৭ দশমিক ২ শতাংশ জিডিপি প্রবৃদ্ধির মাধ্যমে অর্থনীতি আগের ধারাবাহিকতায় ফিরে আসছে। বর্তমানের চলমান চ্যালেঞ্জ আমলে নিয়েই বাংলাদেশ তার উন্নয়নের পথে রয়েছে। যেখানে বাংলাদেশের লক্ষ্য রয়েছে ২০২৬ সালে স্বল্পোন্নত দেশ থেকে উন্নয়নশীল এবং ২০৩১ সালের মধ্যে একটি উচ্চ-মধ্যম আয়ের দেশ এবং ২০৪১ সালের মধ্যে একটি উন্নত দেশে পরিণত হওয়ার। এসব লক্ষ্য অর্জনের জন্য বাংলাদেশের আর্থসামাজিক এবং ভৌত অবকাঠামোতে বিনিয়োগের জন্য এশিয়ান ইনফ্রাস্ট্রাকচার ইনভেস্টমেন্ট ব্যাংকসহ তার সব উন্নয়ন সহযোগীর সমর্থন প্রয়োজন। অর্থমন্ত্রী মানবতার স্বার্থে বিশ্ব অর্থনীতিকে স্বাভাবিক অবস্থায় ফিরিয়ে এনে সমগ্র মানবজাতির কল্যাণ নিশ্চিত করতে সভায় উপস্থিত এবং সভার বাইরের সব বিশ্বনেতাকে এগিয়ে আসার জন্য আহ্বান জানান।