মাইকের দাপট থেকে রেহাই দেওয়ার জন্য মেলার উদ্যোক্তাদের আর্জি জানিয়েছিলেন অভিভাবকেরা। অভিযোগ, সময়সীমায় খানিক ছাড় দিলেও অ-মাইক হল না এলাকা। এর জেরে নাস্তানাবুদ হলেন, কলকাতা পুর এলাকার সিঁথির পেয়ারাবাগান এবং দক্ষিণ দমদম পুর এলাকার মতিঝিল অ্যাভিনিউয়ের নিউ কোয়ার্টার্স মাঠ ও ক্লাইভ হাউসের মাঠ সংলগ্ন অঞ্চলের বাসিন্দারা। স্থানীয় সূত্রের খবর, ১১ ফেব্রুয়ারি থেকে পেয়ারাবাগানে শুরু হয়েছে সিঁথি যুব উৎসব এবং সুভাষ মেলা। এ দিকে, নিউ কোয়ার্টার্সের মাঠে বার্ষিক ক্রীড়া প্রতিযোগিতার জন্য বাগজোলা খাল থেকে গোরক্ষবাসী মোড় পর্যন্ত বাতিস্তম্ভে ঝুলছে চোঙা। ক্লাইভ হাউসের মাঠে ‘শর্টহ্যান্ড ক্রিকেট’-এর ধারাবিবরণীর ঠেলায় জানলা বন্ধ রেখেও কানে হাত পরীক্ষার্থীদের! সাত ফেব্রুয়ারি থেকে শুরু হয়েছে আইএসসি। আইসিএসই শুরু ২৬ ফেব্রুয়ারি থেকে। আসন্ন মাধ্যমিক ও সিবিএসই। এ জন্য ক’দিন আগেই উদ্যোক্তাদের আচরণে ক্ষোভ প্রকাশ করেন অভিভাবকদের একাংশ। তাতে সকাল থেকে মাইক বাজানো হয়নি ঠিকই, তবে বিকেল ৪টে থেকে রাত ৯টা পর্যন্ত মাইক বেজেছে বলে দাবি। শনিবারও পেয়ারাবাগানে রক্তদান শিবিরে মাইক্রোফোন হাতে সক্রিয় ছিলেন উদ্যোক্তারা। মাঠের পাশের এক বাসিন্দার প্রশ্ন, ‘‘কিছু দিন আগে খাদ্যমেলায় মাইক বাজলেও কিছু বলিনি। পরীক্ষার সময়ে কেন?’’ একই ছবি নিউ কোয়াটার্স মাঠে। ক্রীড়া প্রতিযোগিতার বিবরণ শোনা যাচ্ছে ৫০০ মিটার দূরের নাগেরবাজার মোড়ে দাঁড়িয়েও। আইসিএসই বোর্ডের এক পরীক্ষার্থী বলে, ‘‘এখানে তো খেলা হচ্ছে না! তবে মাইক বাজানোর মানে কী?’’ এ দিকে রাষ্ট্রগুরু অ্যাভিনিউয়ে দু’দিন ধরে দিনরাত ‘শর্টহ্যান্ড ক্রিকেট’ প্রতিযোগিতার আয়োজক দমদম (২) শহর তৃণমূল ছাত্র পরিষদ। ক্রিকেট টুর্নামেন্টের পৃষ্ঠপোষক তথা দক্ষিণ দমদমের চেয়ারম্যান পারিষদ অভিজিৎ মিত্র বলেন, ‘‘টুর্নামেন্টের জন্য মাঠে বক্স বাজছে। মাঠের পাশে কোনও পরীক্ষার্থীও নেই।’’ ক্রীড়া প্রতিযোগিতার অন্যতম উদ্যোক্তা তথা স্থানীয় কাউন্সিলর অমিত পোদ্দার বলেন, ‘‘আমার ওয়ার্ডের অবস্থান অমরপল্লি থেকে বাগজোলা খাল পর্যন্ত। অনেক শিশু প্রতিযোগী একটা খেলা শেষ হলেই বাড়ি চলে যায়। তাদের ডাকার জন্য মাইক লাগিয়েছি!’’ তবে গরুহাটা মোড়ের পরে বাতিস্তম্ভগুলিতে যে মাইক রয়েছে তার দায় নিতে নারাজ অমিত। সিঁথির মেলার আহ্বায়ক ইমন বসু বলেন, ‘‘মাঠের বাইরে বক্স লাগানো হয়নি! এ নিয়ে কোনও অভিভাবক কিছু বলেননি।’’ কলকাতা পুরসভার বরো ১-এর চেয়ারম্যান তরুণ সাহা বলেন, ‘‘ওদের নিষেধ করেছিলাম। কথা না শুনলে প্রশাসনের উচিত ব্যবস্থা নেওয়া।’’ পুলিশের বক্তব্য, অসুবিধা হলে থানায় জানান। ব্যবস্থা নেওয়া হবে।