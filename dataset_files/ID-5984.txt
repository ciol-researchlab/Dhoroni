জলবায়ু সম্মেলনে বিষয়ভিত্তিক আলোচনার বিশেষ দিন ছিল গতকাল বুধবার। দিনটিকে বলা হয়, ফাইন্যান্স ডে বা অর্থায়ন দিবস। এই উদ্যোগের অধীনে দিনব্যাপী অনেকগুলো অনুষ্ঠানের মাধ্যমে জলবায়ু অর্থায়নের বিভিন্ন উদ্যোগ, প্রতিকূলতা, সমস্যা ও সম্ভাবনার বিবিধ মাত্রা নিয়ে আলোচনা হয়েছে। তবে বাংলাদেশে নীতিনির্ধারক থেকে শুরু করে জনসাধারণ পর্যন্ত প্রায় সব মহলে জলবায়ু অর্থায়ন বিষয়ে যথাযথ কৌশলগত অনুধাবনের অভাব রয়েছে। ইউএনএফসিসিসিতে অর্থায়ন বিষয়টি সীমিত পরিসরে অতীতেও ছিল। তবে ২০০৭ সালে ইন্দোনেশিয়ার বালিতে অনুষ্ঠিত কপ থেকে এটা জলবায়ু আলোচনার অন্যতম একটি কেন্দ্রীয় বিষয়ে পরিণত হয়। বালি অ্যাকশন প্ল্যানের মূলধারা ছিল চারটি- গ্রিনহাউস গ্যাসের নির্গমন কমানো, জলবায়ু পরিবর্তনের সঙ্গে খাপ খাওয়ানোর অভিযোজন, নির্গমন কমানো ও অভিযোজনের জন্য প্রযুক্তিগত উন্নয়ন এবং এ কাজের জন্য প্রয়োজনীয় অর্থায়ন। পৃথিবীর প্রতিবেশ ব্যবস্থা, মানুষসহ সব প্রাণের জন্য জলবায়ু পরিবর্তন একটি বড় হুমকি। জলবায়ু পরিবর্তন মোকাবিলার জন্য তাই ক্ষতিকর গ্রিনহাউস গ্যাসের নির্গমন কমানোর কোনো বিকল্প নেই। নির্গমন কমানোর জন্য প্রযুক্তি গবেষণা, উন্নয়ন ও প্রয়োগ এবং অভিযোজনের জন্য জনগণকে সহায়তা করতে প্রয়োজনীয় অর্থায়নের জন্য উন্নয়নশীল, স্বল্পোন্নত ও বিপন্ন দেশগুলো নির্গমনকারী ধনী দেশগুলোর ওপর যথেষ্ট চাপ তৈরি করেও এখন পর্যন্ত পর্যাপ্ত ও আশানুরূপ সাড়া পায়নি। বাংলাদেশের জনগণের এটা ভালোভাবে জানা থাকা উচিত, কপ থেকে কোনো দেশকে টাকা দেওয়া হয় না। কোনো মন্ত্রী বস্তা ভরে দেশে টাকা না নিয়ে গেলে কপ ব্যর্থ হয় না। কপ একটি বহুপক্ষীয় প্রতিষ্ঠান। এখানে সিদ্ধান্ত হয় বিভিন্ন ধরনের দেশের গ্রুপ বা দলের জন্য। অর্থায়নের জন্য কপ থেকে প্রতিষ্ঠা করা হয় বিভিন্ন ধরনের তহবিল। সেসব প্রতিষ্ঠানে প্রকল্প প্রস্তাবনা দাখিল করে অন্য দেশের সঙ্গে প্রতিযোগিতা করে একটি দেশকে বহুপক্ষীয় তহবিলের টাকা পেতে হয়। কেবল বহুপক্ষীয় নয়, আঞ্চলিক ও দ্বিপক্ষীয় উন্নয়ন অংশীদারদের টাকা পেতেও একই কার্যধারা অনুসরণ করতে হয়। কপে ১৯৪টি দেশের সরকারি-বেসরকারি ব্যক্তিরা আসেন। এ দুই সপ্তাহ তাই কপের বাইরেও একটি বিশাল মিলনমেলায় পরিণত হয়। এ মিলনমেলাকে ব্যবহার করে অনেক সংগঠন ও প্রতিষ্ঠান নিজেদের মধ্যে বিভিন্ন ধরনের সভা, আলোচনা ও পরিকল্পনা করে। এসব পার্শ্ব-উদ্যোগ থেকে কোনো দেশ বা প্রতিষ্ঠান কোনো দাতা সংস্থা থেকে অর্থায়নের প্রতিশ্রুতি পেয়ে থাকলে তা কপ থেকে প্রাপ্তি নয়; সেটা দ্বিপক্ষীয় উন্নয়ন অংশীদারের কাছে থেকে ওই দেশ বা প্রতিষ্ঠানের অর্জন। বিষয়গুলো বাংলাদেশের গণমাধ্যমকর্মীদের ভালোভাবে জানা থাকলে বিভ্রান্তিকর জনজিজ্ঞাসা ও সংবাদের কবল থেকে বাঙালি জাতি মুক্তি পাবে। ইউএনএফসিসিসির সঙ্গে সংশ্নিষ্ট তহবিলগুলো হলো, কিয়োটো প্রটোকলের অধীনে ২০০৬ সালে গঠিত ক্লিন ডেভেলপমেন্ট মেকানিজম বা সিডিএম। কোনো ধনী দেশ তাদের নির্গমন কমানোর দায়বদ্ধতা পূরণ করতে কোনো উন্নয়নশীল দেশে একটি জলবায়ু পরিবর্তন প্রকল্প বাস্তবায়ন করে যতটুকু গ্রিনহাউস গ্যাস নির্গমন কমাতে পারে, প্রকল্পের টাকা দেওয়ার বিনিময়ে সে ততটুকু নির্গমন কমানোর একটি সার্টিফিকেট পায়। এই পরিমাণ নির্গমন টাকা প্রদানকারী দেশের মোট নির্গমন কমানোর হিসেবে যুক্ত হয়। তবে সিডিএমকে সারা দুনিয়ায় ব্যঙ্গ করে চীনা ডেভেলপ মেকানিজম বলা হয়। কারণ, এটা থেকে তহবিল গ্রহণ এতটাই জটিল, কেবল চীনই এটা থেকে সর্বোচ্চ পরিমাণ প্রকল্প নিতে পেরেছে। ভারত কিছু প্রকল্প নিতে পেরেছে। বাংলাদেশের মতো দেশগুলো এখান থেকে প্রকল্প নেওয়ার মতো প্রকল্প প্রণয়নের যোগ্যতা অর্জন করেনি। কিয়োটো প্রটোকলের অধীনে ২০০১ সালে গঠিত হয় অভিযোজন তহবিল বা অ্যাডাপটেশন ফান্ড। উন্নয়নশীল দেশগুলোতে অভিযোজনের জন্য নির্গমনকারী দেশগুলো এই তহবিলে অর্থায়ন করে থাকে। তবে তা প্রয়োজনের তুলনায় অতিমাত্রায় নগণ্য। কেননা ধনী দেশগুলো তাদের প্রতিশ্রুতি অনুসারে টাকা প্রদান করেনি। গত সাড়ে ১২ বছরে এই তহবিল ১ বিলিয়ন ডলারের সহায়তাও উন্নয়নশীল দেশগুলোতে দিতে পারেনি। কনভেনশনের অধীনে ২০০১ সালে গঠিত হয় ৫১টি স্বল্পোন্নত দেশের অভিযোজনের জন্য স্বল্পোন্নত দেশ তহবিল বা লিস্ট ডেভেলপড কান্ট্রি ফান্ড আ এলডিসিএফ। ২০০২ সালে এটা কার্যকর করা হয় ও গ্লোবাল এনভায়রনমেন্ট ফ্যাসিলিটি বা জিইএফ নামে একটি প্রতিষ্ঠান এটা পরিচালনা করে। ধনী দেশগুলো তাদের প্রতিশ্রুত অর্থ না দেওয়ায় গত ১১ বছরে এটা মাত্র ৫৩৩ মিলিয়ন ডলার প্রদান করেছে। এলডিসিএফ থেকে অর্থ নেওয়ার জন্য বাংলাদেশ ও স্বল্পোন্নত দেশগুলো তাদের ন্যাশনাল অ্যাডাপটেশন প্রোগ্রাম অব অ্যাকশন বা নাপা প্রণয়ন করেছে। বাংলাদেশে এটা আবার টাকা খরচ করে বারবার পরিমার্জনও করা হয়েছে। কিন্তু বাস্তবতা হলো, প্রথম ১৫টি প্রকল্পের নাপা থেকে মাত্র একটি প্রকল্প বাস্তবায়নের জন্য অর্থায়ন করা হয়েছিল। ২০০১ সালে কনভেনশনের অধীনে বিশেষ জলবায়ু তহবিল বা স্পেশাল ক্লাইমেট চেঞ্জ ফান্ড বা এসসিসিএফ নামে একটি তহবিল গঠিত হয় উন্নয়নশীল দেশে অভিযোজন ও প্রযুক্তি হস্তান্তর প্রকল্পের জন্য। এটারও ব্যবস্থাপনা করে থাকে জিইএফ। এতে স্বল্পোন্নত দেশের প্রবেশাধিকার নেই। কনভেনশনের অধীনে ২০১০ সালে প্রতিষ্ঠিত হয় গ্রিন ক্লাইমেট ফান্ড বা জিসিএফ। উন্নয়নশীল দেশগুলোতে জলবায়ু পরিবর্তনের অভিঘাত মোকাবিলার জন্য নির্গমন হ্রাস, অভিযোজন, প্রযুক্তি ও দক্ষতা উন্নয়নসমেত বহুমুখী সহায়তার জন্য এটা গঠন করা হয়। আজ পর্যন্ত প্রতিষ্ঠিত তহবিলগুলোর মধ্যে এটাই বৃহত্তম। তবে এতেও উন্নত দেশগুলো তাদের প্রতিশ্রুত পরিমাণে অর্থ প্রদান করেনি। উল্লিখিত পাঁচটি প্রধান বহুপক্ষীয় তহবিলের পাশাপাশি অন্তত আরও ২০টি বহুপক্ষীয়, আঞ্চলিক ও বহুজাতিক তহবিল রয়েছে। লক্ষণীয়, একটি তহবিলেও ধনী দেশগুলো তাদের প্রতিশ্রুত অর্থ প্রদান করেনি। সামান্য অর্থ যা প্রদান করেছে সেগুলো শিয়ালের কুমিরের ছানা গোনার মতো করে বারবার প্রদর্শিত। এসব তহবিলে এখনও অভিযোজন পর্যাপ্ত গুরুত্ব পায়নি, যতটা গুরুত্ব পায় নির্গমন হ্রাসের বিষয়টি। তার পরও জলবায়ু আলোচনায় বারবার নিত্যনতুন তহবিল আলোচনায় ধনী দেশগুলো সানন্দে অংশগ্রহণ করে উন্নয়নশীল ও বিপন্ন দেশগুলোর সামনে মুলা ঝোলানো এবং নির্গমন হ্রাসের আলোচনা দুর্বল করতে অর্থায়নের আলোচনাকে টোপ হিসেবে ব্যবহারের জন্য। তারা ভালো করেই জানে, মাঝেমধ্যে কিছু অঙ্গীকার করা যেতে পারে, কিন্তু অঙ্গীকার পূরণ না করলেও চলে। বাংলাদেশের মতো দেশগুলো যখন অর্থায়ন নিয়ে চেঁচামেচি করে তখন তা হাস্যকর। কেননা, বিদ্যমান বহুপক্ষীয়, দ্বিপক্ষীয় ও বহুজাতিক তহবিলগুলো থেকে প্রকল্প লিখে তহবিল সংগ্রহের কোনো যোগ্যতা বাংলাদেশের সরকার আজ পর্যন্ত প্রদর্শন করতে পারেনি। বাংলাদেশের যেসব প্রতিষ্ঠান দু-একটি প্রকল্প পেয়েছে সেগুলোর বহুজাতিক কর্মকর্তা পোষার খরচ, ওভারহেড, পরামর্শক ইত্যাদির খরচই সব; জনগণের কাছে যায় সামান্যই। এসব তহবিলের বেশিরভাগ অর্থ যায় সক্ষম উন্নয়নশীল দেশগুলোর কাছে। তাদের যোগ্যতা আছে, উদ্যোগ ও প্রতিষ্ঠান আছে। ইউএনএফসিসিসিতে তহবিলগুলোর কার্যক্রম আলোচনার পাশাপাশি নতুন তহবিলের আলোচনাও আছে। তহবিলবিষয়ক এসব আলোচনায় সাহায্য প্রদানের রাজনৈতিক অর্থনীতি আছে। বেল পাকলে কাকের কী? বাংলাদেশ আগে বিদ্যমান তহবিলগুলো থেকে অর্থ সংগ্রহের প্রাথমিক যোগ্যতা অর্জন করুক। নিজে অর্থ সংগ্রহের যোগ্যতা অর্জন না করে কপে এসে অর্থের জন্য চেঁচামেচি করে এলে চীন ও ভারতের মতো ক্ষমতাবান বড় বড় দেশের এজেন্ডার জোগালি হিসেবে কাজ করা হয়।