আমির খানের ‘লাল সিংহ চড্ডা’ ছবির শ্যুট চলছে লাদাখ ও কার্গিলের বিভিন্ন অংশে। গত কয়েক দিন ধরে আমির, কিরণ সেখানেই রয়েছেন। নিজেদের বিচ্ছেদবার্তার বিবৃতি জারি করেছিলেন কার্গিল থেকেই। তা ছাড়াও রয়েছে ছবির গোটা ইউনিট। অভিযোগ উঠল, তাঁরা পাহাড়ের পরিবেশ নোংরা করছেন। এক টুইটার ব্যবহারকারী ওয়াখা গ্রামের একটি ভিডিয়ো ভাগ করে নিয়েছেন নেটমাধ্যমে। যেখানে বিস্তীর্ণ প্রান্তর দেখা যাচ্ছে। মাঝে একাধিক জায়গায় কিছু জিনিস পড়ে রয়েছে। যা ভিডিয়োয় খুব স্পষ্ট নয়। কিন্তু ভিডিয়োর বিবরণী থেকে জানা গেল, সেগুলোর বেশির ভাগই প্লাস্টিকের বোতল। ভিডিয়োর উপরে লেখা, ‘সপ্তাহ খানেক হল আমির খানের দল লাদাখে 'লাল সিংহ চড্ডা' ছবির শ্যুট করছে। এর মধ্যেই পাহাড়ের ধারের অবস্থা দেখুন। চার দিকে প্লাস্টিকের বোতল ফেলে রাখা। ওয়াখা গ্রামের বাসিন্দাদের এই উপহার দিয়ে গেলেন আমির খান।’ This is the gift Bollywood star Amir Khan's upcoming movie Lal Singh Chada has left for the villagers of Wakha in Ladakh. Amir Khan himself talks big about environmental cleanliness at Satyamev Jayate but this is what happens when it comes to himself. pic.twitter.com/exCE3bGHyB তা ছাড়া তাঁর রিয়েলিটি শো ‘সত্যমেব জয়তে’-র প্রসঙ্গ তুলে সেই ব্যক্তির দাবি, ‘তিনি পরিবেশ সুস্থ রাখা নিয়ে কেবল ভাল ভাল কথা বলেন, কিন্তু নিজে কী করেন দেখুন!’ এর মধ্যে দিন তিনেক আগে দক্ষিণী অভিনেতা নাগা চৈতন্য এই শ্যুটিংয়ের একটি ছবি পোস্ট করেছিলেন ইনস্টাগ্রামে। সেখানে আমির আর কিরণকে দেখতে পাওয়া গিয়েছে। বিচ্ছেদের বার্তা দেওয়ার পরে প্রথম বার তাঁদের দু’জনকে একত্রে কাজ করতে দেখা যায় সেখানে।