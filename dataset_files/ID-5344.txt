পৌষের মধ্যভাগে দেশের উত্তরাঞ্চলীয় জেলা কুড়িগ্রামের ফুলবাড়িতে শীতের প্রকোপ বেড়েছে। কনকনে শীতে নাকাল জনজীবন। বিশেষ করে এই শীতে সবচেয়ে চরম হয়ে পড়েছেন নিম্ন-আয়ের দিনমজুররা। আবহাওয়াবিদরা বলছেন, জানুয়ারির দ্বিতীয় সপ্তাহে দেশের উত্তরাঞ্চলে শৈত্যপ্রবাহের সম্ভাবনা আছে। বৃহস্পতিবার (১১ জানুয়ারি) সকাল নয়টার দিকে এই উপজেলার তাপমাত্রা ১১ দশমিক ৫ ডিগ্রি সেলসিয়াস রেকর্ড করা হয়েছে। গত ১ সপ্তাহ থেকে উত্তরের এই জনপদে বৃষ্টির মতো গুড়ি গুড়ি কুয়াশা পড়ছে। মধ্যরাত থেকে এই কুয়াশা পড়া শুরু হচ্ছে। শীত নিবারণে আগুন পোহাচ্ছেন স্থানীয়রা। ছবি: ইত্তেফাক সকাল পার হলেও এখন পর্যন্ত সূর্যের দেখা মিলছে না উত্তরের এই জনপদে। ফলে বিকেলের পর থেকে শীতের তীব্রতা বাড়ছে। ঠাণ্ডা ও ঠাণ্ডার উপসর্গজনিত বিভিন্ন রোগে ভুগছেন শিশু ও প্রবীণরা। এদিকে হাড়কাঁপানো শীতে খড়কুটো জ্বালিয়ে আগুন পোহাচ্ছেন অনেকে। নাওডাঙ্গা ইউনিয়নের কুরুষাফেরুষা গ্রামের কৃষক শৈলান চন্দ্র রায় ও গজেরকুটি গ্রামের কৃষকরা আশঙ্কা করছেন, প্রচণ্ড শীতের কারণে বোরো বীজতলা ও আলুসহ বিভিন্ন ফসলের ব্যাপক ক্ষতি হতে পারে। কুড়িগ্রামের রাজারহাট উপজেলার কৃষি আবহাওয়া পর্যবেক্ষণাগার কেন্দ্রের ভারপ্রাপ্ত কর্মকর্তা সুবল চন্দ্র সরকার বলেন, ‘আজ বৃহস্পতিবার সকাল নয়টার দিকে তাপমাত্রা ১১ দশমিক ৫ ডিগ্রি সেলসিয়াস রেকর্ড করা হয়েছে। জানুয়ারির দ্বিতীয় সপ্তাহে দেশের উত্তরের এই জনপদে মৃদু অথবা মাঝারি শৈত্যপ্রবাহের সম্ভাবনা আছে।’