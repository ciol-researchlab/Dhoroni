গাছ কাটার ক্ষেত্রে শর্ত যুক্ত করে দিয়েছেন দেশের সর্বোচ্চ আদালত হাইকোর্ট। হাইকোর্ট বলেছেন, একটি গাছ কাটলে ১০টি গাছ লাগাতে হবে। জনস্বার্থে একান্ত প্রয়োজন হলে অনুমতি নিয়ে দু-একটি গাছ অপসারণ করা যাবে। তবে কাটার আগে গাছ লাগাতে হবে। বুধবার (১৪ জুন) বিচারপতি আবু তাহের মো. সাইফুর রহমান ও বিচারপতি এ কে এম রবিউল হাসানের সমন্বয়ে গঠিত হাইকোর্ট বেঞ্চ এ অভিমত ব্যক্ত করেন। পটুয়াখালীর কলাপাড়ায় গ্রামীণ সড়ক নির্মাণের সময় ৩০টি তালগাছ উপড়ে ফেলার ঘটনাকে কেন্দ্র করে এক শুনানিতে জলবায়ু সহনশীল গ্রামীণ অবকাঠামো প্রকল্পের পরিচালক মো. মামুনুর রশীদের উদ্দেশে আদালত এসব কথা বলেন। প্রাণ-প্রকৃতি রক্ষার আন্দোলন সারাবিশ্বের মতো বাংলাদেশেও জোরদার করা হচ্ছে। সম্প্রতি ঢাকায় উন্নয়ন প্রকল্প বাস্তবায়ন করতে গাছ কাটার বিষয়টি সামনে আসে। পরিবেশবাদিরা গাছ কাটার প্রতিবাদে ও সবুজ প্রকৃতি রক্ষায় মানববন্ধন করেন। গত ৪ মে “গ্রামের ৩০টি তালগাছ কাটলেন চেয়ারম্যান” শিরোনামে সংবাদমাধ্যম প্রথম আলোতে একটি প্রতিবেদন প্রকাশ করা হয়। দুদিন পরে এ নিয়ে সংবাদমাধ্যমটিতে একটি সম্পাদকীয়ও প্রকাশ করা হয়। এতে বলা হয়, কলাপাড়া উপজেলায় একটি গ্রামীণ সড়ক নির্মাণ করতে গিয়ে মহিপুর ইউনিয়নের নজিবপুর গ্রামে এক সপ্তাহ ধরে খননযন্ত্র বা এক্সকাভেটর দিয়ে পরিবেশের জন্য অতি গুরুত্বপূর্ণ অন্তত ৩০টি তালগাছ উপড়ে ফেলা হয়েছে। তালগাছগুলোর বয়স ছিল ২৫ থেকে ৩০ বছর। সম্পাদকীয়টি নজরে এলে ৭ মে হাইকোর্ট স্বতঃপ্রণোদিত রুলসহ আদেশ দেন। বুধবার রাষ্ট্রপক্ষে শুনানিতে ছিলেন ডেপুটি অ্যাটর্নি জেনারেল ওয়ায়েস আল হারুনী এবং প্রথম আলোর পক্ষে ছিলেন আইনজীবী প্রশান্ত কুমার কর্মকার। আগামী ৩১ জুলাই রায় ঘোষণার দিন ধার্য করেছেন হাইকোর্ট বেঞ্চ।