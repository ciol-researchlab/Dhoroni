কুষ্টিয়ায় চালকলের বর্জ্যে ভয়াবহ দূষণের কবলে খাজানগর-কবুরহাট এলাকার পরিবেশ। মিলের বর্জ্যে ভরাট হয়ে যাচ্ছে গঙ্গা-কপোতাক্ষ সেচ খাল। দুর্গন্ধযুক্ত খালের কালচে পানিতে নষ্ট হচ্ছে ফসল। মারাত্মক দূষণে খাল সংলগ্ন পুকুর-জলাশয়েরও মাছ মারা যাচ্ছে। ওই এলাকায় বেশ কয়েকটি ভারি কারখানার অবস্থান। এদের কারোই বর্জ্য শোধনাগার নেই। দেশের অন্যতম বৃহৎ ধান-চালের মোকাম সদর উপজেলার খাজানগরে। স্থানীয় বটতৈল ইউনিয়ন থেকে শুরু করে খাজানগর, কবুরহাট হয়ে আইলচারা পর্যন্ত বড় আকারের অর্থাৎ ভারি অটোমেটিক চালকল রয়েছে প্রায় ৫৫টি। আর হাসকিং এবং প্রসেসিং মিলিয়ে মিলের সংখ্যা প্রায় ৪৫০টি। এর মধ্যে বর্তমানে প্রায় ৩৫০টির মতো মিল চালু রয়েছে। এসব চাল কলের কোনোটিরই নিজস্ব বর্জ্য পরিশোধনাগার নেই। মিলের দুর্গন্ধযুক্ত দূষিত পানি পাইপের মাধ্যমে সরাসরি ছেড়ে দেওয়া হয় দেশের দক্ষিণ-পশ্চিমাঞ্চলের সবচেয়ে বড় সেচ প্রকল্প গঙ্গা-কপোতাক্ষের খালে। যা চলে কৃষিজমিতে গিয়ে ব্যাহত করে উৎপাদন। দূষিত পানির সঙ্গে ধানের চিটা, কুঁড়া ও ছাই থাকায় ভরাট হয়ে যাচ্ছে খালগুলো। দূরের চালকলগুলোও পাইপ লাইনের মাধ্যমে বর্জ্যের সংযোগ রেখেছে খালের সঙ্গে। চালকলের এসব বর্জ্য কেবল পানিই নয়, সার্বিক দূষণের জন্য দায়ী। যার ভুক্তভোগী অর্ধলক্ষাধিক মানুষ। বিষয়টি নিয়ে চরম ক্ষুব্ধ ওই এলাকার বাসিন্দারা। স্থানীয়দের অভিযোগ, তাদের ভোগান্তির শেষ নেই। চালকলের বর্জ্য পানিতে মিশে মারাত্মক দুর্গন্ধ ছড়ায়। সূত্র জানায়, উল্লিখিত কলগুলোর মধ্যে মাত্র ৩০টির পরিবেশ ছাড়পত্র রয়েছে। বাকিগুলো ছাড়পত্র ছাড়াই চলছে। খাজানগর এলাকার বাসিন্দা আকবর হোসেন বলেন, “চালকলগুলোর বর্জ্যের কারণে এ এলাকায় কোনো ফসল ভালো হয় না। মাঠের পানিতে নামলেই হাত-পা চুলকায়। এ কারণে শ্রমিকরা এখানে কাজ করতে চান না।” স্থানীয় চা দোকানি রহমত বলেন, “মিলের চিটা, ময়লা সব এই খালের পানিতে গিয়ে মিশে যায়। যার কারণে এই এলাকায় মশা-মাছির অত্যাচার বেশি।” স্থানীয় বটতৈল ইউনিয়ন পরিষদ (ইউপি) চেয়ারম্যান মিন্টু ফকির বলেন, “মিল মালিকদের এ বিষয়ে বারবার বলা সত্ত্বেও তারা কেউই কথা শোনেন না। পানি উন্নয়ন বোর্ড প্রতিবছরই এসব খাল খনন করে। কিন্তু চালকলের বর্জ্যের কারণে কয়দিনেই খাল ভরে যায়।” জেলা কৃষি সম্প্রসারণ অধিদপ্তরের উপ-পরিচালক হায়াত মাহামুদ ঢাকা ট্রিবিউনকে বলেন, “এসব বিষাক্ত বর্জ্যে ক্ষতিকর ভারি ধাতব যেমন আয়রন, সিসাসহ নানা উপাদান থাকতে পারে। যেটি মানুষের স্বাস্থ্যের জন্য ক্ষতিকর। আবার দূষিত পানিতে ফসলের উৎপাদনও কম হয়।” বাংলাদেশ অটোরাইসমিল ওনার্স অ্যাসোসিয়েশন কুষ্টিয়ার সভাপতি মো. ওমর ফারুক বলেন, “মানুষের ক্ষতি হয় এমন কোনো কাজ আমরা করতে চাই না। তবে সরকার যদি এখানে বর্জ্য শোধনাগার নির্মাণে উদ্যোগ নেয় তাহলেই কেবল এ সমস্যার সমাধান হতে পারে। এতে এখানকার প্রকৃতি ও মানুষ মারাত্মক দূষণের হাত থেকে রক্ষা পাবে।” কুষ্টিয়া পানি উন্নয়ন বোর্ডের (পাউবো) নির্বাহী প্রকৌশলী মো. রাশিদুর রহমান ঢাকা ট্রিবিউনকে বলেন, “খাজানগর এলাকার রাইসমিলগুলোর বর্জ্যের কারণে গঙ্গা-কপোতাক্ষ সেচ খাল কিছুদিন পরপরই ভরাট হয়ে যায়। যে কারণে বারবার পরিষ্কার করা সত্ত্বেও কোনো কাজে আসে না। মিল মালিকদের বহুবার খালে বর্জ্য না ফেলার জন্য অনুরোধ জানিয়েও কোনো লাভ হয়নি।”