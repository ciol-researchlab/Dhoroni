রাজধানীর বাতাস একটু সুস্থ হয়েছে। পশ্চিমি ঝঞ্ঝা গতি বাড়িয়ে উত্তর ভারতমুখী হয়েছে। প্রায় ১০ দিন পর সূর্যের দেখা মিলেছে। তা সত্ত্বেও কিন্তু দিল্লির বাতাস নিয়ে চিন্তা যাচ্ছে না পরিবেশবিদদের। জীবের পাশাপাশি এই দূষণ থাবা বসিয়েছে পৃথিবীর সপ্তম আশ্চর্য তাজমহলেও, যা দীর্ঘ দিন ধরেই পরিবেশবিদদের উদ্বেগের কারণ। ফলে তাজমহলের গায়ের রংও ক্রমশ ধূসর হয়ে যাচ্ছে। দিল্লির এই মারাত্মক দূষণ থেকে তাজমহলকে রক্ষা করতে তাই মঙ্গলবার এয়ার পিউরিফায়ার বা বায়ু পরিশোধক বসানো হল। তাজমহলের গেটের বাইরে এই দুটো বিশালাকার বায়ু পরিশোধক ভ্যান দাঁড় করানো হয়েছে। উত্তরপ্রদেশের দূষণ নিয়ন্ত্রণকারী বোর্ড এই বায়ু পরিশোধক যন্ত্রগুলি বানিয়েছে। এক একটা মেশিন তার চারপাশে তিনশো মিটারের মধ্যে ১৫ লাখ কিউবিক বায়ু আট ঘণ্টায় পরিশোধন করতে সক্ষম। আরও পড়ুন: বাংলা বললেই আর কাজ জুটবে না বেঙ্গালুরুর বিভিন্ন অ্যাপার্টমেন্টে! আগ্রা মিউনিসিপ্যাল কর্পোরেশনের এগজিকিউটিভ ইঞ্জিনিয়ার আর কে রাঠি জানিয়েছেন, বায়ুদূষণের হাত থেকে তাজমহল এবং এখানে ঘুরতে আসা পর্যটকদের রক্ষা করতেই এই ব্যবস্থা। আরও পড়ুন: মার খাচ্ছি, কেউ দেখার নেই! পুলিশকর্মীদের বেনজির বিক্ষোভ দিল্লিতে মারাত্মক বায়ুদূষণে ধুঁকছে দিল্লি সমেত গোটা উত্তর ভারত। সোমবার থেকে পরিস্থিতির কিছুটা উন্নতি হতে শুরু করেছে। যদিও ওই দিন সকালেও আকাশ ঘন ধোঁয়াশায় ঢাকা ছিল। সোমবার সকাল ৯টা নাগাদ বাতাসের গুণগত সূচক ছিল ৫০০-র কাছাকাছি। তবে ওই দিন সকাল ১০টার পর থেকে অবস্থার কিছুটা বদল হতে শুরু করেছে।