চামড়া শিল্পনগরীর বর্জ্য সরাসরি ফেলা হচ্ছে ধলেশ্বরীতে। এতে ভয়াবহ দূষণের কবলে পড়েছে নদীটির পানি। বিশেষজ্ঞদের মতে, কারিগরি পদ্ধতিগত উন্নয়ন করতে না পারলে, দূষণ থেকে পরিত্রাণ পাওয়ার উপায় নেই। বিসিক অফিস সূত্রে জানা যায়, সাভার চামড়া শিল্পনগরীর (সিইটিপি) বর্জ্য ধারণক্ষমতা ২৫ হাজার কিউবিক মিটার। কিন্তু ঈদুল আজহার সময় তা বেড়ে দাঁড়ায় ৪২ থেকে ৪৫ হাজার কিউবিক মিটারে। ট্যানারি কলকারখানার তরল বর্জ্য পাইপলাইনের মাধ্যমে সেন্ট্রাল ইফ্লুয়েন্ট ট্রিটমেন্ট প্লান্টে (সিইটিপি) গেলেও অন্যান্য বর্জ্য পরিশোধন ছাড়াই পাইপলাইনের মাধ্যমে সরাসারি ফেলা হচ্ছে ধলেশ্বরী নদীর বুকে। সাভার হেমায়েতপুর এলাকার ৬০ ঊর্ধ্ব মনির ব্যাপারী জানান, ছেলেবেলার কথা স্পষ্ট মনে আছে, এই নদীর পানি ছিল একদম পরিষ্কার। এলাকার নারী-পুরুষ সবাই এই নদীর পানি ব্যবহার করে নানা কাজ করত। আর এখন গৃহস্থরা নদীতে গোয়ালের গরু গোসল করাতেও ভয় পায়। তিনি বলেন, ধলেশ্বরী তুরাগ নদীর সঙ্গে মিশেছে। আর তুরাগ গিয়ে মিশেছে বুড়িগঙ্গার সঙ্গে। এই পথে আগে বড় বড় পণ্য বোঝাই ট্রলার চলাচল করত। তখন এই পথে বুড়িগঙ্গায় যেতাম। আর এখন পুরো নদীটাই কালো ও ময়লা পানি। চলাচলের অযোগ্য। পরিবেশের বিজ্ঞানী ও বিশেষজ্ঞরা বলছেন, পরিকল্পনার ঘাটতি এখানে একমাত্র সমস্যা। যে কোনো ইন্ডাস্ট্রি করলে, সেখানে বর্জ্য হবেই। সঠিক পরিকল্পনা ও বর্জ্য ব্যবস্থাপনা নিশ্চিত করা না গেলে, ভবিষ্যতে এই সমস্যা আরও জটিল থেকে জটিলতর হবে। বর্জ্য আমাদের পরিবেশ, আবহাওয়ায় ও জনজীবনকে হুমকির মধ্যে ফেলেছে। জাহাঙ্গীরনগর বিশ্ববিদ্যালয়ের পরিবেশ বিজ্ঞান বিভাগের অধ্যাপক ড. খবির উদ্দিন বলেন, নিষিদ্ধ কেমিক্যাল ব্যবহারে বিশ্বের অন্যান্য দেশে মানা হলেও বাংলাদেশে মানা হচ্ছে না। ট্যানারির তরল বর্জ্য নদীতে ফেলার কারণে, নদীর জীববৈচিত্র্য ধ্বংসের পাশাপাশি মানবদেহেরও মারাত্মক ক্ষতি হচ্ছে। জানতে চাইলে বাংলাদেশ ট্যানার্স অ্যাসোসিয়েশনের সাধারণ সম্পাদক সাখাওয়াত উল্লাহ যুগান্তরকে বলেন, মূলত সিইটিপির পর্যাপ্ত সক্ষমতা না থাকায় সমস্যা তৈরি হচ্ছে। সমস্যা নিরসনে বিসিকের পদক্ষেপ খুবই সীমিত। তিনি বলেন, ‘উৎপাদনের অনুপাতে সিইটিপি’র সক্ষমতা তৈরি করার দায়িত্ব বিসিকের। তাই নদী দূষণের দায় সম্পূর্ণ বিসিক কর্তৃপক্ষের। উদ্যোক্তাদের এখানে কিছু করার নেই।’ অপরিশোধিত বর্জ্য ধলেশ্বরীতে ফেলার প্রসঙ্গে সাভার বিসিক শিল্পনগরীর প্রকল্প পরিচালক প্রকৌশলী জিতেন্দ্র নাথ পাল বলেন, ‘সিইটিপি শতভাগ কার্যকর রয়েছে। এ ব্যাপারে এখন আর কোনো মন্তব্য করতে চাচ্ছি না।’ সরেজমিন দেখা যায়, পুরো ডাম্পিং এলাকা চামড়ার কঠিন বর্জ্যে পরিপূর্ণ। বিভিন্ন কারখানা থেকে একের পর এক ট্রলিতে করে ময়লা এনে ফেলছেন শ্রমিকরা। দৈনিক ভাড়া চুক্তিতে তারা কারখানা থেকে ময়লা (কঠিন বর্জ্য) সংগ্রহ করে এখানে ফেলে দেন। চামড়া শিল্পনগরীতে উৎপাদন কার্যক্রম শুরু হওয়ার পর থেকে সৃষ্ট কঠিন বর্জ্য স্ল্যাজ, ঝিল্লি, চর্বি, চামড়ার কাঁচা টুকরা, শিং, পশম, হাড়ের টুকরা, চামড়ায় মিশ্রিত বালু ইত্যাদি ফেলা হচ্ছে ডাম্পিং ইয়ার্ডে। অপরিকল্পিত উপায়ে সংগ্রহ করা এসব কঠিন বর্জ্য ডাম্পিং ইয়ার্ডের চারপাশে স্তূপাকারে ফেলে রাখা হচ্ছে। আরেকজন উদ্যোক্তা বলেন, বর্জ্য ব্যবস্থাপনার ত্রুটি থাকার কারণেই হাজারীবাগ থেকে আমাদের এখানে আনা হয়েছে। বর্জ্য ব্যবস্থাপনা নিশ্চিত করা বিসিকের কাজ। কই তারা তো তা করতে পারছে না। হাজারীবাগে থাকাকালে এসব কঠিন বর্জ্য নিয়ে ছোট ছোট কারখানা বিভিন্ন কাজে ব্যবহার করত। এখানে তো সে ব্যবস্থাটাও নেই।