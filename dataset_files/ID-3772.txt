একটি সিগারেট উৎপাদন প্রতিষ্ঠানকে ৭০ লাখ এবং একটি আবাসন প্রতিষ্ঠানকে ১৪ লাখ টাকা জরিমানা করেছে চট্টগ্রাম পরিবেশ অধিদপ্তর। আজ বুধবার পরিবেশ অধিদপ্তর চট্টগ্রাম মহানগরের পরিচালক আজাদুর রহমান মল্লিক তাঁর কার্যালয়ে শুনানি শেষে এই জরিমানা করেন। পরিবেশ ছাড়পত্র না নিয়ে সিগারেট উৎপাদনের দায়ে ন্যাশনাল টোব্যাকো নামের প্রতিষ্ঠানকে ৭০ লাখ টাকা জরিমানা করা হয়। আর পাহাড় কেটে ভবন নির্মাণ করার দায়ে ফিনলে প্রপার্টিজ নামের একটি প্রতিষ্ঠানকে ১৪ লাখ টাকা জরিমানা করা হয়। গতকাল মঙ্গলবার নগরের কাতালগঞ্জে নির্মাণাধীন ফিনলে এম এন মেরী গোল্ড নামের ভবনের প্রকল্প এবং চান্দগাঁওতে ন্যাশনাল টোব্যাকো পরিদর্শন করে পরিবেশ অধিদপ্তরের একটা দল। তখন প্রতিষ্ঠান দুটিকে আজ শুনানিতে উপস্থিত থাকতে বলা হয়। অধিদপ্তরের সহকারী পরিচালক সংযুক্তা দাশগুপ্তা প্রথম আলোকে বলেন, শুনানি শেষে আজ প্রতিষ্ঠান দুটিকে জরিমানা করা হয়।