আবারও শুরু হয়েছে শৈত্যপ্রবাহ। গতকাল রবিবার আট জেলার ওপর দিয়ে প্রবাহিত হয়েছে মৃদু শৈত্যপ্রবাহ। আগামী কয়েক দিনে এই শৈত্যপ্রবাহের এলাকা আরও বাড়বে বলে জানিয়েছে আবহাওয়া অধিদপ্তর। ২৪ ঘণ্টার আবহাওয়ার পূর্বাভাসে বলা হয়েছে, অস্থায়ীভাবে আংশিক মেঘলা আকাশসহ সারাদেশের আবহাওয়া শুষ্ক থাকতে পারে। মধ্যরাত থেকে সকাল পর্যন্ত দেশের উত্তর-পশ্চিমাঞ্চল ও নদী অববাহিকায় মাঝারী থেকে ঘন কুয়াশা এবং দেশের অন্যত্র হালকা থেকে মাঝারী ধরনের কুয়াশা পড়তে পারে। সারাদেশে রাতের তাপমাত্রা সামান্য হ্রাস পেতে পারে এবং দিনের তাপমাত্রা সামান্য বৃদ্ধি পেতে পারে। পূর্বাভাসে আরও বলা হয়েছে, দেশের নীলফামারী, পঞ্চগড়, কুঁড়িগ্রাম, যশোর, চুয়াডাঙ্গা, পাবনা, মৌলভীবাজার জেলাসমূহে এবং সীতাকুন্ডু উপজেলার উপর দিয়ে মৃদু শৈত্য প্রবাহ বয়ে যাচ্ছে। এটি অব্যাহত থাকতে পারে এবং তা পার্শ্ববর্তী এলাকায় বিস্তার লাভ করতে পারে। এদিকে, শীতকালে মুষলধারে বৃষ্টির পরপরই শৈত্যপ্রবাহকে জলবায়ুর বড় ধরনের পরিবর্তন হিসেবে দেখছেন আবহাওয়াবিদরা। গতকাল দেশের সর্বনিম্ন তাপমাত্রা পঞ্চগড়ের তেঁতুলিয়ায় ৬ দশমিক ৯ ডিগ্রি সেলসিয়াস রেকর্ড করা হয়েছে।