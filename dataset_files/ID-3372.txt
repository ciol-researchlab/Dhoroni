নারায়ণগঞ্জের সোনারগাঁয়ের জামপুর ইউনিয়নের গাবতলী এলাকায় একটি ইটভাটার কালো ধোঁয়ায় পরিবেশ দূষণের অভিযোগ উঠেছে। ফলে ওই এলাকার মানুষ অতিষ্ঠ হয়ে পড়েছে। পরিবেশ অধিদফতরের ছাড়পত্র ছাড়াই এ ইটভাটাটি গড়ে ওঠে। প্রশাসনের নিয়মনীতির তোয়াক্কা না করে এ ইটভাটায় কাঠ, বাঁশ ও গাছের গুঁড়ি পুড়িয়ে ইট তৈরি করে। পরিবেশ দূষণ থেকে রক্ষা পেতে প্রশাসনের বিভিন্ন দফতরে অভিযোগ দায়ের করা হয়েছে। গাবতলী গ্রামবাসীর পক্ষে রফিকুল ইসলামের ছেলে শরিফুল ইসলাম পরিবেশ দূষণ বন্ধে অভিযোগ দায়ের করেন। জানা যায়, উপজেলার জামপুর ইউনিয়নের গাবতলী এলাকায় এসবিএফ নামের একটি ইটভাটা গড়ে ওঠে। ওই ইটভাটার কালো ধোঁয়ার কারণে স্থানীয় প্রশাসন ইটভাটাটি বন্ধ করে দেয়। পরে ওই স্থানেই এমআরবি নতুন নামে ইটভাটাটি চালু করে। এ ইটভাটার কালো ধোঁয়ার কারণে বিভিন্ন রোগে আক্রান্ত হচ্ছে গ্রামবাসী। এ গ্রামের একটি প্রাইমারি স্কুল ও দু’টি মাদ্রাসা রয়েছে। কালো ধোঁয়ার কারণে অনেক শিশু ও বয়স্করা এজমা ও শ্বাসকষ্ট রোগে আক্রান্ত হচ্ছে। এ ইটভাটায় সরকারি ও বেসরকারি মালিকানার জমি থেকে অবৈধভাবে মাটি কেটে ইট বানানো হচ্ছে। এছাড়াও ইটভাটায় অপসারিত ময়লা আবর্জনা পার্শ্ববর্তী খালে ফেলে পানি দূষণ করছে। পাকুন্ডা গ্রামের মাহফুজুর রহমান বলেন, ইটভাটায় প্রাকৃতিক পরিবেশ নষ্ট হচ্ছে। এ এলাকার বিভিন্ন ফলদ গাছে আগের তুলনায় ফল কম হচ্ছে। ইটভাটায় রাতের আঁধারে মাদকসেবীদের আনাগোনা বেড়ে গেছে। প্রশাসনের পক্ষ থেকে এ ইটভাটাটি অপসারণ চাই। সোনারগাঁ থানার ওসি মনিরুজ্জামান বলেন, ইটভাটার বিরুদ্ধে ব্যবস্থা নেয়া দায়িত্ব পরিবেশ অধিদফতরের। তবে পুলিশি সহযোগিতা চাইলে সহযোগিতা করা হবে। সোনারগাঁ উপজেলা নির্বাহী অফিসার মো. রকিবুর রহমান খান বলেন, অবৈধভাবে গড়ে ওঠা ইটভাটাগুলোর তালিকা করা হচ্ছে। ইটভাটায় অভিযান চালিয়ে গুঁড়িয়ে দেয়া হবে।