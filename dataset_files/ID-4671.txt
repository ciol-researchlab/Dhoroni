গত কয়েক মাসের ধারাবাহিকতায় ইতিহাসের সবচেয়ে উষ্ণ মার্চ মাস দেখল বিশ্ব। এ নিয়ে টানা ১০টি মাস উষ্ণতার নতুন রেকর্ড গড়ল। বিজ্ঞানীরা বলছেন, এ বছরের শেষ নাগাদ তাপমাত্রা না কমলে জলবায়ু পরিবর্তন নতুন মোড় নিতে পারে। ব্রিটিশ সংবাদমাধ্যম বিবিসি জানায়, ২০২৩ সালের জুন মাস থেকে এ বছরের ফেব্রুয়ারি পর্যন্ত প্রতিটি মাসই আধুনিক বিশ্বে সবচেয়ে উষ্ণতম হওয়ার রেকর্ড গড়েছে। টানা তিন বছর দাপট দেখিয়েছে “লা নিনা”। এরপর গত বছর “এল নিনো”র আবির্ভাব হয়। যুক্তরাষ্ট্রের আবহাওয়া অধিদপ্তর জানিয়েছিল, ২০২৪ সালের ফেব্রুয়ারি পর্যন্ত এল নিনো থাকার আশঙ্কা ৯৫%। পূর্ব ও মধ্যাঞ্চলীয় প্রশান্ত মহাসাগর এলাকায় সমুদ্রপৃষ্ঠের উষ্ণতা যখন স্বাভাবিকের চেয়ে বেশি উষ্ণ থাকে, তখন তাকে এল নিনো বলা হয়। আর এর বিপরীত অবস্থার নাম লা নিনা। এল নিনো প্রাকৃতিকভাবে তৈরি জলবায়ুর ধরন। এর কারণে বিশ্বের বিভিন্ন অঞ্চলে খাদ্য, সুপেয় পানি এবং স্বাস্থ্য সুরক্ষার ঝুঁকি বৃদ্ধি পাবে বলে সতর্ক করেছেন বিজ্ঞানীরা। বিজ্ঞানীরা এও বলছেন, আগামী মাসগুলোতে এল নিনো বের হয়ে যাওয়ার পর তাপমাত্রা সাময়িকভাবে কমতে থাকবে। তাই খুব চিন্তিত হওয়ার কিছু নেই। তবে কেউ কেউ এ নিয়ে দ্বিমতও পোষণ করছেন। মার্চে এল নিনোর প্রভাব কমতে শুরু করলেও বিশ্বের সমুদ্রগুলোর উপরিতলের গড় তাপমাত্রা আগের যে কোনো মাসের তুলনায় রেকর্ড উচ্চতায় ছিল। পাশাপাশি সামুদ্রিক বাতাসের তাপামাত্রাও অস্বাভাবিক বেশি ছিল। ১৮৫০ সালের পর থেকে ২০২৩ এই গ্রহের সবচেয়ে উষ্ণ বছর ছিল। ওই বছরে চরম আবহাওয়া আর ব্যতিক্রমী তাপমাত্রা বহু বিপর্যয়ের কারণ হয়েছে। নাসার গডার্ড ইনস্টিটিউট ফর স্পেস স্টাডিজের পরিচালক গ্যাভিন স্মিথ বলেছেন, “গ্রীষ্মের শেষেও যদি আমরা উত্তর আটলান্টিক বা অন্য কোথাও রেকর্ড ভঙ্গকারী তাপমাত্রা দেখি, তাহলে আমরা সত্যিই একধরনের অজানা অঞ্চলে পৌঁছে গেছি।” গ্যাভিন স্মিথ বলেন, “আমাদের পূর্বাভাস ২০২৩ সালে বেশ নাটকীয়ভাবে ব্যর্থ হয়েছিল। যদি পূর্ববর্তী পরিসংখ্যান কাজ না করে, তাহলে ভবিষ্যতে কী ঘটতে চলেছে, তা বলা আরও কঠিন হয়ে যাবে।” ইউরোপীয় ইউনিয়নের ইইউয়ের কোপার্নিকাস ক্লাইমেট চেঞ্জ সার্ভিস (সিথ্রিএস) জানিয়েছে, জীবাশ্ম জ্বালানি পোড়ানো শুরু করার আগে প্রাক-শিল্প সময়ের তুলনায় এ বছরের মার্চ মাস ১ দশমিক ৬৮ ডিগ্রি সেলসিয়াস বেশি উষ্ণ ছিল।