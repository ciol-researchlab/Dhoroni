সারাদেশে চলমান তাপপ্রবাহ চলবে আরও কয়েক দিন। তবে বুধবার চট্টগ্রাম ও সিলেটে তাপপ্রবাহ কিছুটা কমতে পারে বলে জানিয়েছে আবহাওয়া অধিদপ্তর। সংস্থাটির পূর্বাভাসে বলা হয়েছে, দেশের বিভিন্ন জায়গায় আজ, কাল ও পরশু বৃষ্টি হতে পারে। বিক্ষিপ্তভাবে শিলা বৃষ্টিও হতে পারে কোথাও কোথাও। মঙ্গলবার আবহাওয়া অধিদপ্তরের বিজ্ঞপ্তিতে বলা হয়েছে, রংপুর, রাজশাহী, ঢাকা, ময়মনসিংহ, খুলনা, বরিশাল, চট্টগ্রাম ও সিলেট বিভাগের ওপর দিয়ে মঙ্গলবার মৃদু থেকে মাঝারি ধরনের তাপপ্রবাহ বয়ে যাচ্ছে। চলমান এ তাপপ্রবাহ অব্যাহত থাকতে পারে। সারাদেশে প্রায় অপরিবর্তিত থাকতে পারে দিন ও রাতের তাপমাত্রা। বুধবার চট্টগ্রাম ও সিলেট বিভাগের ওপর দিয়ে চলা তাপপ্রবাহ পরিস্থিতি কমতে পারে। তবে দেশের অন্যান্য জায়গায় চলমান তাপপ্রবাহ অব্যাহত থাকতে পারে। দেশের উত্তর-পূর্বাঞ্চল ও দক্ষিণ-পৃবাঙ্গলে দিনের তাপমাত্রা সামান্য কমতে পারে। সারাদেশে রাতের তাপমাত্রা প্রায় অপরিবর্তিত থাকতে পারে। তিনদিন বৃষ্টির পূর্বাভাস দেশের বিভিন্ন জায়গায় আগামী তিন বৃষ্টি হতে পারে বলে জানানো হয়েছে আবহাওয়ার পূর্বাভাসে। এতে বলা হয়, ঢাকা, ময়মনসিংহ, রংপুর ও সিলেট বিভাগের দুই-এক জায়গায় আজ মঙ্গলবার অস্থায়ীভাবে দমকা বা ঝড়ো হাওয়াসহ বৃষ্টি ও বজ্রসহ বৃষ্টি হতে পারে। সেই সঙ্গে কোথাও কোথাও বিক্ষিপ্তভাবে শিলা বৃষ্টিও হতে পারে। আগামীকাল বুধবার চট্টগ্রাম ও সিলেট বিভাগের দুই-এক জায়গায় অস্থায়ীভাবে দমকা বা ঝড়ো হাওয়াসহ বৃষ্টি ও বজ্রসহ বৃষ্টি হতে পারে। সেই সঙ্গে কোথাও কোথাও বিক্ষিপ্তভাবে শিলা বৃষ্টি হতে পারে। এছাড়া বৃহস্পতিবার চট্টগ্রাম ও সিলেট বিভাগের দুই-এক জায়গায় অস্থায়ীভাবে দমকা বা ঝড়ো হাওয়াসহ বৃষ্টি ও বজ্রসহ বৃষ্টি হতে পারে। সেই সঙ্গে কোথাও কোথাও বিক্ষিপ্তভাবে শিলা বৃষ্টি হতে পারে। সর্বোচ্চ তাপমাত্রা খেপুপাড়ায়: দেশের অন্তত ৫৪ জেলায় বইছে মৃদু থেকে মাঝারি তাপপ্রবাহ। সোমবার দেশে তাপমাত্রা ৪০ ডিগ্রি সেলসিয়াস ছাড়িয়েছে। সর্বোচ্চ তাপমাত্রা রেকর্ড করা হয়েছে পটুয়াখালীর কলাপাড়ার খেপুপাড়ায় ৪০ দশমিক ২ ডিগ্রি। আগামী তিন দিন পারদ নামার সম্ভাবনা দেখছে না আবহাওয়া অফিস। চার দিন ধরে চুয়াডাঙ্গার ওপর দিয়ে বয়ে যাচ্ছে মৃদু ও মাঝারি তাপপ্রবাহ। তীব্র গরমে মানুষ বাইরে বেশিক্ষণ কাজ করতে পারছেন না। সকাল ১০টার পর থেকে রোদে তেতে উঠছে চারপাশ। জেলার সর্বোচ্চ তাপমাত্রা অধিকাংশ দিনই ৩৮ ডিগ্রির ওপর থাকছে। আবহাওয়া অধিদপ্তরের আবহাওয়াবিদ ড. মুহাম্মদ আবুল কালাম মল্লিক বলেন, সোমবার সর্বোচ্চ তাপমাত্রা রেকর্ড করা হয়েছে খেপুপাড়ায় ৪০ দশমিক ২ ডিগ্রি সেলসিয়াস। এক দিনের ব্যবধানে উষ্ণতা বেড়েছে ১ দশমিক ২ ডিগ্রি। রোববার রাঙামাটিতে সর্বোচ্চ তাপমাত্রা ছিল ৪০ ডিগ্রি সেলসিয়াস। এ ছাড়া সোমবার রাজধানীর তাপমাত্রাও কিছুটা বেড়েছে। ঢাকায় ছিল সর্বোচ্চ ৩৭ দশমিক ৬ ডিগ্রি, যা রোববার ছিল ৩৭ দশমিক ৫ ডিগ্রি সেলসিয়াস।