হবিগঞ্জে খোয়াই নদী দখল, ভরাট আর দূষণে বিপন্ন হওয়ার উপক্রম হয়েছে। অনেক স্থানেই অস্তিত্ব হারিয়ে ফেলেছে এক সময়ের খরস্রোতা এ নদীটি। জেলা শহরবাসীর দীর্ঘদিনের দাবির পরিপ্রেক্ষিতে গত বছর নদীটির অবৈধ দখলদার উচ্ছেদ কার্যক্রম শুরু হয়। কিন্তু মাত্র কিছু অংশ উচ্ছেদ করার পরই হানা দেয় কোভিড-১৯ ভাইরাস। এরপর থেমে যায় উচ্ছেদ। ৭-৮ মাস ধরে উচ্ছেদ বন্ধ থাকার সুযোগে অনেক স্থানে ময়লা-আবর্জনা ফেলে ফের নদীটি দখলের পাঁয়তারা শুরু হয়েছে। তবে শিগগিরই ফের নদীর উচ্ছেদ কার্যক্রম শুরু হবে বলে জানিয়েছেন জেলা প্রশাসক। এরই মধ্যে উচ্ছেদ কার্যক্রম পুনরায় শুরু করাসহ সৌন্দর্যবর্ধনের পরিকল্পনা বাস্তবায়নের দাবিতে পরিবেশবাদীরা স্মারকলিপি দিয়েছেন। পরিবেশবাদী নেতা খোয়াই রিভার ওয়াটারকিপার তোফাজ্জল সোহেল বলেন, ‘আমরা দেখতে পাচ্ছি দখল, ভরাট ও দূষণে নদীটি ধ্বংস হওয়ার কারণে শুধু পরিবেশ বিপর্যয়ই নয়, ভয়াবহ মানবিক বিপর্যয় নেমে এসেছে। সামান্য বৃষ্টিতেই শহরের মানুষ জলাবদ্ধতায় নিমজ্জিত হয়ে পড়েন। তাই অবিলম্বে পুরাতন খোয়াই নদীটিকে রক্ষা করার বিকল্প নেই। নদী রক্ষায় ছয়টি দাবি সংবলিত একটি স্মারকলিপিও আমরা জেলা প্রশাসকের কাছে দিয়েছি। তিনি আশ্বস্ত করেছেন এ ব্যাপারে অবিলম্বে ব্যবস্থা নেবেন।’ শাহজালাল বিজ্ঞান ও প্রযুক্তি বিশ্ববিদ্যালয়ের অধ্যাপক ড. জহিরুল হক শাকিল জানান, পরিত্যক্ত খোয়াই নদীটি জেলা শহরের প্রাণ বলা চলে। দিনে দিনে এটি দখল হওয়ার কারণেই এখন জলাবদ্ধতার সৃষ্টি হচ্ছে। শহরবাসীর দীর্ঘদিনের প্রাণের দাবি এটি উদ্ধার করা। এর আগে এ নিয়ে বেশ আন্দোলনও হয়েছে। তিনি বলেন, আমাদের ভবিষ্যৎ প্রজন্মের জন্য এ শহরটিকে বাসযোগ্য হিসেবে গড়ে তুলতে হলে পরিত্যক্ত খোয়াই নদীটি উদ্ধার করা অতি জরুরি। এটি উদ্ধার করে রক্ষণাবেক্ষণ করলে শহরটি রক্ষা পাবে। সৌন্দর্যও বাড়বে, জলাবদ্ধতাও মুক্ত হবে। জেলা প্রশাসক মোহাম্মদ কামরুল হাসান জানান, শিগগিরই পরিত্যক্ত খোয়াই নদীটির উদ্ধার কার্যক্রম পুনরায় শুরু করা হবে। কোনো অবৈধ দখলদারকে ছাড় দেয়া হবে না। সরেজমিন ঘুরে জানা যায়, শহরের জলাবদ্ধতা নিরসনে সবচেয়ে বড় বাধা পরিত্যক্ত এ খোয়াই নদী। মাছুলিয়া থেকে হরিপুর-নাতিরাবাদ হয়ে বগলাবাজার, মাছবাজার পর্যন্ত খোয়াই নদীর দৈর্ঘ্য ৫ কিলোমিটার। বর্ষা মৌসুমে শহরের বৃষ্টির পানি ধারণ ও পরিবেশগত ভারসাম্য রক্ষায় খোয়াই নদীর ভূমিকা অপরিসীম। এটি শহরের অন্যতম জলাধার। অথচ একটি স্বার্থান্বেষী মহল নদীটিকে অব্যাহতভাবে দখল করার কারণে এর শেষচিহ্নও মুছে যেতে চলেছে। দীর্ঘদিন ধরে অবৈধ দখল, ভরাট ও দূষণের কারণে খোয়াই নদীটি চরম বিপর্যয়ের মুখে পড়েছে। শহরবাসীর দীর্ঘদিনের দাবির পরিপ্রেক্ষিতে ২০১৯ সালের সেপ্টেম্বরে নদীর সীমানা নির্ধারণ করে উভয় তীরের অবৈধ দখলদারদের উচ্ছেদ প্রক্রিয়া শুরু করে জেলা প্রশাসন। এ সময় নদী খনন, ওয়াকওয়ে নির্মাণসহ সৌন্দর্য বর্ধনের একটি পরিকল্পনা করে মন্ত্রণালয়ে পাঠানো হয়। অকাল বন্যার হাত থেকে কৃষি জমি ও বাড়িঘর বাঁচাতে একই পরিকল্পনার অন্তর্ভুক্ত করা হয় খোয়াই নদীর রক্ষণাবেক্ষণও। যার মোট ব্যয় ধরা হয় এক হাজার ৯৫৬ কোটি টাকা। এ প্রকল্পের নাম দেয়া হয় ‘হবিগঞ্জ জেলার খোয়াই রিভার সিস্টেম উন্নয়ন প্রকল্প’। এর মাঝে শুধু পরিত্যক্ত খোয়াই নদীর প্রকল্প বাস্তবায়নের জন্য ব্যয় ধরা হয় প্রায় ৯৮ কোটি টাকা। ইতোমধ্যে প্রকল্পটি প্রি-একনেকে পাঠানো হলে তা সামান্য সংশোধনের জন্য পুনরায় ফেরত পাঠানো হয়। সংশোধনের কাজও শুরু করেছে জেলা পানি উন্নয়ন বোর্ড।