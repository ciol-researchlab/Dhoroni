গঙ্গোত্রী থেকে গঙ্গাসাগর পর্যন্ত হেঁটে দূষণমুক্ত পরিবেশ গড়ার বার্তা দিচ্ছেন হুগলির ত্রিবেণীর বাসিন্দা সঞ্জিৎ দাস। মাস চারেক আগে যাত্রা শুরু করেছিলেন বছর ৬৪-র ওই বৃদ্ধ। সেই যাত্রা এ বার শেষের পথে। বহু পথ পেরিয়ে মঙ্গলবার তিনি পৌঁছেছেন হুগলিতে। একটি বেসরকারি সংস্থার কর্মী ছিলেন সঞ্জিৎ। বছর চারেক আগে তিনি অবসর নেন। বৃদ্ধ বয়সে অনেকেই যখন অবসর যাপন করেন তখন তিনি বেরিয়ে পড়েছেন পথে-প্রান্তরে। পরিবেশকে কী ভাবে দূষণমুক্ত রাখা যায়, প্লাস্টিকের ব্যবহার কী ভাবে কমানো যায়, অক্সিজেনের মাত্রা বাড়াতে বৃক্ষরোপণ করা, এই বার্তা দিতে একা একাই প্রায় দু’হাজার কিলোমিটার পথ হেঁটে অতিক্রম করছেন তিনি। সঞ্জিৎ জানিয়েছেন, গত ৩০ শে সেপ্টেম্বর উত্তরাখণ্ডের গঙ্গোত্রী থেকে হাঁটা শুরু করেন তিনি। এর পর উত্তরাখণ্ড, বিহার, ঝাড়খণ্ড-সহ কয়েকটি রাজ্য পেরিয়ে এখন তিনি ঢুকে পড়েন পশ্চিমবঙ্গে। মঙ্গলবার তাঁকে দেখা গিয়েছে হুগলির গুড়াপে। কাঁধে রাকস্যাক এবং জাতীয় পতাকা নিয়ে হেঁটে চলেছেন তিনি। সঞ্জিতের দাবি, ‘‘এই দীর্ঘ পথে এক লক্ষ ৮০ হাজার মানুষের সঙ্গে আমার সরাসরি যোগাযোগ হয়েছে। ৫৬ জন আমার মতো পরিবেশ নিয়ে কাজ করতে শুরু করেছেন। আমি চাই, মানুষ যে পরিবেশে থাকে সেই পরিবেশ নিয়ে ভাবুক। পরিবেশ সুস্থ থাকল তবে আমরা সুস্থ থাকব। তাই গঙ্গার উৎপত্তি থেকে মোহনা পর্যম্ত এই পদযাত্রা।’’