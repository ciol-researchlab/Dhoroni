প্লাস্টিকের ব্যবহার রুখতে বিধাননগর পুরসভার ৪১ নম্বর ওয়ার্ডের দু’টি বাজারে অভিযান চালাল পুরসভা। বৃহস্পতিবারের ওই অভিযানে গিয়ে পুরকর্তারা দেখলেন, ৫০ মাইক্রনের চেয়ে কম পুরু প্লাস্টিক এখনও ব্যবহার করা হচ্ছে সেখানে। ওই সমস্ত প্লাস্টিক বাজেয়াপ্ত করা ছাড়াও সতর্ক করা হয়েছে ব্যবসায়ীদের। পুরসভা জানিয়েছে, এর পরেও প্লাস্টিকে জিনিস বিক্রি করা হলে সেই সব ব্যবসায়ীদের বিরুদ্ধে কড়া ব্যবস্থা নেওয়া হবে। এ দিনের অভিযানে হাজির ছিলেন পুরসভার মেয়র পারিষদ (পরিবেশ) রহিমা বিবি (মণ্ডল), স্থানীয় কাউন্সিলর অনিন্দ্য চট্টোপাধ্যায় প্রমুখ। কাউন্সিলর জানিয়েছেন, ব্যবসায়ীদের রুজি-রোজগারের কথা বিবেচনা করে এ দিন তাঁদের শুধু সতর্ক করা হয়েছে। তবে এ নিয়ে বাজারে ফের নজরদারি চলবে বলে জানিয়েছেন তিনি। মেয়র পারিষদ (পরিবেশ) রহিমা বিবি (মণ্ডল) জানান, দূষণ রোধে প্লাস্টিক বর্জন করতে পুরসভার তরফে প্রচার চালানো হচ্ছে। তার পাশাপাশি প্লাস্টিক বন্ধে বিভিন্ন বাজারে এমন পুর অভিযান আরও চালানো হবে। তাতেও কাজ না হলে আইনানুগ পদক্ষেপ করা হবে। তবে স্থানীয় বাসিন্দাদের একাংশের বক্তব্য, বিকল্প ব্যবস্থা না করে প্লাস্টিকের ব্যবহার বন্ধ করে দিলে ভোগান্তি বাড়বে।