দেশে রাজনৈতিকভাবে ক্ষমতাবান ও প্রভাবশালীরা পরিবেশ ধ্বংস করছে বলে মন্তব্য করেছেন বেসরকারি গবেষণা প্রতিষ্ঠান সেন্টার ফর পলিসি ডায়লগের (সিপিডি) চেয়ারম্যান অধ্যাপক ড. রেহমান সোবহান। তিনি বলেন, “তারা দেশের আইনকে বৃদ্ধাঙ্গুলি দেখিয়ে নদী দখল, বন ধ্বংস ও পরিবেশকে বিপন্ন করছে। তাই পরিবেশবাদীদের তাদের নিজেদের দাবি তোলার জন্য জাতীয় নির্বাচনে অংশ নিতে হবে। ক্ষমতার কেন্দ্রে গিয়ে নিজেদের কথা বলতে হবে।” শুক্রবার (১৩ জানুয়ারি) বাংলাদেশ পরিবেশ আন্দোলন (বাপা) ও বাংলাদেশ এনভায়রনমেন্টাল নেটওয়ার্কের (বেন) জাতীয় সম্মেলনের উদ্বোধনী অনুষ্ঠানে দেওয়া বক্তব্যে অধ্যাপক রেহমান সোবহান এসব কথা বলেছেন। জাতীয় শহীদ মিনারে অনুষ্ঠিত সম্মেলনের উদ্বোধনী সমাবেশে রেহমান সোবহান সরাসরি উপস্থিত হতে না পারায় ঢাকা বিশ্ববিদ্যালয়ের অর্থনীতির অধ্যাপক এম এম আকাশ তার বক্তব্য পড়ে শোনান। অর্থনীতিবিদ এম এম আকাশ বলেন, “দেশে তিন ধরনের মানুষের কারণে পরিবেশ ধ্বংস হচ্ছে। এক ধরনের মানুষ হচ্ছে লোভী; দ্বিতীয়ত, নীতিহীন এবং তৃতীয়ত, রাজনৈতিকভাবে ক্ষমতাবান ব্যক্তি। তারা আলাদাভাবে ও সম্মিলিতভাবে দেশের পরিবেশ ও প্রকৃতিকে ধ্বংস করে ফেলছে।” তাদের বিরুদ্ধে বৃহত্তর রাজনৈতিক সংগ্রাম করার জন্য পরিবেশকর্মীদের প্রতি আহ্বান জানান তিনি। বাংলাদেশ পরিবেশ আইনবিদ সমিতির (বেলা) প্রধান নির্বাহী সৈয়দা রিজওয়ানা হাসান বলেন, “আমরা প্রায়ই শুনি আগে উন্নয়ন, তারপর পরিবেশ। কিন্তু যে উন্নয়ন পরিবেশ রক্ষা করে হবে না, তা টেকসই হবে না। যেমন আমরা আজকে যে স্থানে অনুষ্ঠান করছি, সেখানে কুয়াশা নেই, কিন্তু চারপাশে ধুলা এমনভাবে ছড়িয়ে আছে, যাতে মনে হচ্ছে কুয়াশা পড়েছে। এই ধুলাযুক্ত বাতাস আমাদের শরীরে প্রবেশ করলে তাতে রোগবালাই হবে।” দেশের বিভিন্ন স্থানে যারা পরিবেশ রক্ষায় কাজ করছেন, তাদের সংগঠিতভাবে কাজ করার আহ্বান জানান তিনি। অনুষ্ঠানে বাপার সহসভাপতি অধ্যাপক নজরুল ইসলাম, ঢাবি উপাচার্য মো. আখতারুজ্জামান, বাপার সহসভাপতি অধ্যাপক নূর মোহাম্মদ তালুকদার, সম্মেলন প্রস্তুতি কমিটির আহ্বায়ক অধ্যাপক খন্দকার বজলুল হক, বাংলাদেশ ব্যাংকের সাবেক গভর্নর আতিউর রহমান, বাপার নির্বাহী সদস্য অধ্যাপক খালেকুজ্জামন, সেন্টার ফর পলিসি ডায়ালগের (সিপিডি) সম্মানিত ফেলো মোস্তাফিজুর রহমান ও বাপার সাধারণ সম্পাদক শরীফ জামিল বক্তব্য দেন।