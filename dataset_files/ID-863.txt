আরে ভাই! দিল্লির আকাশে ‘ইউএফও’ ঘুরছে রে! বন্ধুর কাছ থেকে হোয়াটসঅ্যাপ মেসেজটা পেয়ে চমকে উঠেছিলেন যুবক। দূষণে দিল্লির আকাশ ধোঁয়াশায় ঢাকা। দূষণ নিয়ে যখন গোটা রাজধানী ত্রস্ত, তখন বন্ধুর কাছ থেকে এমন অপ্রত্যাশিত বার্তা পেয়ে কিছুতেই বিশ্বাস করতে পারছিলেন না ওই যুবক। উল্টে তাঁকে দু’চার কথা শুনিয়েও দিয়েছিলেন। কিন্তু পাশাপাশি, তাঁর মনে একটা কৌতূহলও তৈরি হয়েছিল। তা হলে কি সত্যিই দিল্লির আকাশে ‘ভিন্‌গ্রহীরা’ ঘুরছে? যুবকের ভুল ভেঙেছিল বন্ধুর বার্তার পর তাঁরই পাঠানো ছবিটা ভাল করে খতিয়ে দেখে। যুবকের বন্ধু তাঁর বাড়ির ছাদ থেকে ধোঁয়াশায় ঢাকা দিল্লির আকাশের ছবি তুলছিলেন, তখনই তাঁর ক্যামেরায় ধরা পড়ে কয়েক কিলোমিটার দূরে জলের একটি ট্যাঙ্ক। ধোঁয়াশায় এমন অবস্থা হয়েছিল যে, ট্যাঙ্কের নীচের অংশটা অস্পষ্ট হয়ে গিয়ে শুধু মাথাটা দেখা যাচ্ছিল। আর ট্যাঙ্কটি দেখতে লাগছে অনেকটা ভিন্‌গ্রহীদের যানের মতো। ফলে সেটাকেই চোখের ভুলে ভিন্‌গ্রহীদের যান ভেবে বসেছিলেন যুবকের বন্ধু। নিজের উচ্ছ্বাস চেপে রাখতে না পেরে তৎক্ষণাৎ বন্ধুকে বার্তা পাঠান তিনি। সঙ্গে একটি ছবিও। সঙ্গে লেখেন, “ভাই দেখ, এত দূষণ যে, মনে হল কোনও ইউএফও দেখছি। কিন্তু না, একটু ভাল করে দেখে বুঝলাম, আরে এ তো জলের ট্যাঙ্ক!” বন্ধুর পাঠানো সেই ছবি নেটমাধ্যমে শেয়ার করেছেন ওই যুবক। তা ইতিমধ্যেই ভাইরাল।