বাংলাদেশে পরিবেশের ক্ষতি করে কারখানা চালানো সম্ভবত সবচেয়ে ‘সহজ’ কাজের একটি। স্থানীয় প্রশাসন বা পরিবেশ অধিদপ্তরের নাকের ডগায় বসে বছরের পর বছর এমন কর্মকাণ্ড হতে দেখি আমরা। সংবাদমাধ্যমের শিরোনাম হলে কয়েক দিন অভিযান চালানো বা একটু কড়াকড়ি হয়, এরপর আবারও আগের অবস্থাতেই ফিরে যায় সবকিছু। এতে শ্রমিক, এলাকাবাসীর স্বাস্থ্যঝুঁকির তোয়াক্কাই করা হয় না। কৃষির ক্ষতি তো আরও বেশি ভয়াবহ। সবশেষে আমরা দেখছি ঢাকার অদূরে ধামরাইয়ে একই সঙ্গে কয়লা ও সিসা তৈরির একাধিক কারখানা বসিয়ে সেখানকার পরিবেশ ধ্বংসের আয়োজন করা হয়েছে। বিষয়টি খুবই ভয়াবহ। র প্রতিবেদন জানাচ্ছে, ধামরাইয়ের বাইশাকান্দা ইউনিয়নের রঘুনাথপুরে একই জায়গায় পাশাপাশি কয়েকটি কারখানায় কয়লা উৎপাদন ও সিসা তৈরি করা হয়। দুটি কারখানায় সারিবদ্ধভাবে বানানো ১০টি চুল্লিতে মণের পর মণ কাঠ পুড়িয়ে কয়লা উৎপাদন করা হচ্ছে। সেই কয়লা বিভিন্ন স্থানে বিক্রি করা হয়। আবার ওই কয়লা ব্যবহার করা হয় সিসা তৈরির কাজেও। পাশেই আরেকটি কারখানায় ব্যাটারির ওপরের অংশ খুলে প্লেট গলিয়ে তৈরি করা হয় সিসা, যা বিভিন্ন প্রতিষ্ঠানের কাছে বিক্রি করা হয়। কারখানা-সংশ্লিষ্ট ব্যক্তিরা বলছেন, কাঠ পুড়িয়ে প্রতিটি চুল্লি থেকে সপ্তাহে প্রায় ৫০ হাজার টাকার কয়লা বিক্রি করা হয়। সে হিসাবে সপ্তাহে ১০ চুল্লি থেকে আয় হয় প্রায় পাঁচ লাখ টাকা। প্রতি কেজি সিসার দাম প্রায় ৩৫০ টাকা। ১ টন ব্যাটারি গলালে ৬৫০ থেকে ৬৮০ কেজি সিসা পাওয়া যায়। পরিবেশ ধ্বংস করে বিপুল টাকার এ ব্যবসা করছেন ধামরাই উপজেলা স্বেচ্ছাসেবক লীগের সহসভাপতি ও সাবেক ইউপি চেয়ারম্যান প্রার্থী শামীম রহমান। যদিও তাঁর দাবি, পরিবেশ অধিদপ্তরের ছাড়পত্র থেকে শুরু করে কারখানা পরিচালনার সব ধরনের কাগজপত্র রয়েছে। আমাদের প্রশ্ন, পরিবেশ অধিদপ্তর কীভাবে এ ছাড়পত্র দিল? আবার বন বিভাগ বলছে, কারখানাগুলো অবৈধ। কারখানাটি অপসারণ করতে কিছুদিন আগে তারা ওই এলাকায় গেলেও বৃষ্টির কারণে সেটি সম্ভব হয়নি। এ সপ্তাহেই ব্যবস্থা নেওয়া হচ্ছে। ধামরাইয়ে এমন আরও কারখানা আছে বলে জানা যাচ্ছে। এসব কারখানার ধোঁয়ায় কয়েক বছর ধরে অনেক গাছে ফল ধরছে না। চুল্লির কারণে লোকজনও প্রায়ই অসুস্থ হয়ে পড়েন। উপজেলা নির্বাহী কর্মকর্তার বক্তব্য ইতিমধ্যে বেশ কয়েকটি কারখানা বন্ধ করে দেওয়া হয়েছে। বাকিগুলোর বিষয়ে ব্যবস্থা নেওয়া হবে। স্থানীয় প্রশাসন ও বন বিভাগ এখন কী করে, সেটি দেখার অপেক্ষায়।