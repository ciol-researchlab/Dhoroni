নদীর দখল-দূষণ রোধে মাদ্রিদের অভিজ্ঞতা কাজে লাগাতে ঢাকা দক্ষিণ সিটি করপোরেশন ও স্পেন একযোগে কাজ করবে বলে জানিয়েছেন ঢাকা দক্ষিণ সিটি করপোরেশনের (ঢাদসিক) মেয়র ব্যারিস্টার শেখ ফজলে নূর তাপস। গতকাল বৃহস্পতিবার নগর ভবনের মেয়র কার্যালয়ে বাংলাদেশে নিযুক্ত স্পেনের রাষ্ট্রদূত ফ্রান্সিসকো বেনিতেজ ডিএসসিসি মেয়র ব্যারিস্টার শেখ ফজলে নূর তাপসের সঙ্গে এক সৌজন্য সাক্ষাতে মিলিত হন। সাক্ষাত্কালে মেয়র ব্যারিস্টার শেখ তাপস ও স্পেনের রাষ্ট্রদূত বেনিতেজ বুড়িগঙ্গার দখল-দূষণ রোধে একযোগে কাজ করার প্রত্যয় ব্যক্ত করেন। সাক্ষাত্কালে বাণিজ্য বৃদ্ধি ও পর্যটন খাতের উন্নয়নে নির্ভরযোগ্য অংশীদারিত্বের ভিত্তিতে ঢাকা ও মাদ্রিদ এগিয়ে যাবে বলে মেয়র ও স্পেনের রাষ্ট্রদূত প্রত্যয় ব্যক্ত করেন। বৈঠকে ডিএসসিসির প্রধান নির্বাহী কর্মকর্তা ফরিদ আহম্মদ, মেয়রের একান্ত সচিব মোহাম্মদ মারুফুর রশিদ খান উপস্থিত ছিলেন।