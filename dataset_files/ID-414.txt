লোকসভা ভোটের প্রাক্কালে ভারতে কৃষক আন্দোলনের জেরে বিপাকে শাসক শিবির। এ বার সরকারের বিরুদ্ধে রাস্তায় নামলেন ফ্রান্সের কৃষকেরাও। বৈঠকের প্রতিশ্রুতি দিয়েও তা বাতিল করায় ফরাসি প্রেসিডেন্ট ইমানুয়েল মাকরঁর উপরে চাপ তৈরি বাড়াতে শুক্রবার প্যারিসের রাস্তায় ট্র্যাক্টর নামালেন কৃষকেরা। পরিবেশ সংক্রাম্ত নীতি মেনে ইউরোপিয়ান ইউনিয়নভুক্ত দেশগুলির বাইরে থেকে সস্তায় কৃষিজ দ্রব্য আমদানির প্রতিবাদে গোটা ইউরোপ জুড়েই সরব কৃষকেরা। আয় বৈষম্য নিয়েও আপত্তি জানান তাঁরা। কৃষকেদের দাবি ছিল, সরকারকে এই সমস্যার সুরাহা করতে হবে। কৃষক সংগঠন এফএনএসইএ-র তরফে ড্যামিয়েন গ্রেফিন জানিয়েছেন, কৃষি মেলার আগে সরকারের উপরে চাপ বাড়াতে প্যারিসের রাজপথে ট্র্যাক্টর নামানোর পরিকল্পনা করেন তাঁরা। কৃষিতে সংস্কারের দাবিতে গত মাসেও বিক্ষোভে শামিল হয়েছিলেন কৃষকেরা। গত বুধবার ফরাসি প্রধানমন্ত্রী গ্যাব্রিয়েল অট্টাল কৃষকদের ক্ষোভ প্রশমনে পদক্ষেপ করলেও তাতে ক্ষোভের আগুনে প্রলেপ পড়েনি। গোটা দেশ তাকিয়ে ছিল মাকরঁর দিকে। আজ বার্ষিক কৃষি মেলা থেকে কী বার্তা দেন প্রেসিডেন্ট, সেই দিকে নজর ছিল সকলের। তবে শেষে বৈঠক বাতিল হওয়ায় রীতিমতো হতাশ কৃষকেরা।