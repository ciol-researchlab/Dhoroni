গ্লোবাল ওয়ার্মিং বা বৈশ্বিক উষ্ণতা কমাতে গাছ লাগানোর জুড়ি নেই, তা জানেন অনেকেই। কিন্তু সম্প্রতি গবেষকরা বলছেন, ভুল জায়গায় গাছ লাগানো হলে উল্টো ক্ষতি হতে পারে। খবর- এএফপি জলবায়ু বিপর্যয় ঠেকাতে পরে থাকা জমিতে গাছ লাগানোর কথা বলেন গবেষকরা। কিন্তু তা করা হলে কিছু কিছু ক্ষেত্রে সূর্যের আলো প্রতিফলিত হয়ে মহাকাশে ফিরে যেতে পারে না, বরং গাছ ও মাটি সেই আলো শুষে নিয়ে উত্তপ্ত হয়ে ওঠে এবং জলবায়ুর উষ্ণতা বাড়ায়, নেচার কমিউনিকেশনস জার্নালে প্রকাশিত এক গবেষণায় সম্প্রতি দেখা গেছে। এর সাথে জড়িত এক গবেষক, সুজান কুক-প্যাটন, বলেন, কিছু জায়গায় গাছ লাগালে বরং জলবায়ু বিপর্যয় বাড়তে পারে। ফলে তারা নতুন এক মানচিত্র তৈরি করেছেন। এ মানচিত্র দেখে সঠিক জায়গায় গাছ লাগানো যাবে। দেখা গেছে, বরফে ঢাকা এলাকাগুলোতে সূর্যের আলোর প্রায় ৯০ শতাংশই প্রতিফলিত হয়ে আবার মহাকাশে ফিরে যায়, ফলে এসব এলাকা উত্তপ্ত হয় না। গবেষকদের মানচিত্র অনুযায়ী, আমাজনের বন, কঙ্গো এসব এলাকায় গাছ লাগানো উপকারী, কিন্তু সাভানাহ বা বড় আকারের চারণভূমি এলাকাগুলোতে গাছ লাগানো বরং ক্ষতি করে। গবেষক কুক-প্যাটন জানান, গাছ লাগানোর কর্মসূচি আসলে ভালো একটি কাজ। তবে কোনো নিয়ম না মেনে যেখানে সেখানে যত খুশি গাছ লাগানোর জনবল, অর্থ বা সময় আসলে কারোই নেই। এ কারণে যেখানে গাছ লাগালে বেশি উপকার, সেখানেই গাছ লাগানো উচিত।