তীব্র তাপদাহে পুড়ছে দেশ। টানা এক মাস ধরে চলা তাপপ্রবাহ থেকে বাঁচতে বৃষ্টির প্রার্থনা জানাচ্ছে দেশবাসী। এমন পরিস্থিতিতে দেশজুড়ে ঠিক কবে বৃষ্টি হতে পারে, তার সম্ভাব্য তারিখ জানালো আবহাওয়া অধিদপ্তর। আজ মঙ্গলবার সকালে আবহাওয়া অধিদপ্তরে সংবাদ সম্মেলনে আবহাওয়াবিদ শাহীনুল ইসলাম বলেন, আগামী ৪ থেকে ৫ মে দেশজুড়ে বৃষ্টি হওয়ার সম্ভাবনা আছে। আবহাওয়ার পূর্বাভাসে অধিদপ্তর বলছে, যশোর, চুয়াডাঙ্গা, রাজশাহী ও পাবনা জেলার ওপর দিয়ে তীব্র অতি তাপপ্রবাহ বয়ে যাচ্ছে। এ ছাড়া ঢাকা বিভাগ এবং রাজশাহী ও খুলনা বিভাগের বাকি এলাকাগুলো দিয়ে তীব্র তাপপ্রবাহ বয়ে যাচ্ছে। এটি আজও চলবে। এর মধ্যেই আজ চট্টগ্রাম ও সিলেট বিভাগের দু-এক জায়গায় দমকা বা ঝোড়ো হাওয়াসহ বৃষ্টি বা বজ্রসহ বৃষ্টি হতে পারে। তবে এ ধরনের বৃষ্টি দেশজুড়ে চলমান তাপপ্রবাহ কমাবে না। অধিদপ্তরের পরিচালক আজিজুর রহমান জানান, চলমান তাপপ্রবাহ আরও অন্তত দুদিন অব্যাহত থাকতে পারে এবং তাপমাত্রা আরও বাড়তে পারে। তাপমাত্রা ৪৩ ডিগ্রি সেলসিয়াসের কাছাকাছি থাকবে। এমনকি তাপমাত্রা এই স্তরও অতিক্রম করতে পারে। তিনি আরও বলেন, দেশজুড়ে বৃষ্টিপাতের কারণে আগামী ২ থেকে ৭ মের মধ্যে তাপমাত্রা কিছুটা কমবে। এর আগে তাপমাত্রা কমার কোনো সম্ভাবনা নেই। গতকাল যশোর, চুয়াডাঙ্গা, পাবনা ও রাজশাহী জেলায় তাপপ্রবাহ খুবই তীব্র ছিল এবং ঢাকা বিভাগ এবং খুলনা ও রাজশাহী বিভাগের বাকি অংশে তাপপ্রবাহ ছিল। এ মৌসুমে চুয়াডাঙ্গায় রেকর্ড করা হয়েছে সর্বোচ্চ ৪৩ ডিগ্রি সেলসিয়াস তাপমাত্রা, যা বাংলাদেশের ইতিহাসে তৃতীয় সর্বোচ্চ। এছাড়া গতকাল ঢাকায় তাপমাত্রা ৪০.৫ ডিগ্রি সেলসিয়াসে পৌঁছেছে যা চলতি মৌসুমে সর্বোচ্চ।