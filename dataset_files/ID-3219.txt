এক সময় রাজধানীর হাজারীবাগের ট্যানারির তরল ও কঠিন বর্জ্য বুড়িগঙ্গাসহ আশপাশের এলাকায় যে ভয়াবহ দূষণ সৃষ্টি করত, এখন সেই একই অবস্থা হতে যাচ্ছে ধলেশ্বরী ও সাভারের হরিণধরা এলাকার আশপাশে। সোমবার যুগান্তরে প্রকাশিত এক প্রতিবেদনে উল্লেখ করা হয়েছে, সাভারের চামড়া শিল্পনগরীতে ভয়ংকর বর্জ্য বিপর্যয় দেখা দিয়েছে। এতে দূষণের কবলে পড়েছে ধলেশ্বরী। চামড়া শিল্পের কারণে যাতে সেখানে হাজারীবাগের মতো পরিস্থিতি সৃষ্টি না হয় সে জন্য যথাসময়ে প্রয়োজনীয় পদক্ষেপ নিতে হবে। এক সময় মনে করা হতো কেন্দ্রীয় বর্জ্য শোধনাগার (সিইটিপি) পুরোপুরি চালু হলে তরল বর্জ্যরে কারণে বর্তমান চামড়া শিল্পনগরীর আশপাশে কোনো সমস্যা সৃষ্টি হবে না। কিন্তু এখন চামড়া শিল্পের অপরিশোধিত তরল বর্জ্য ধলেশ্বরীতে গিয়ে পড়ায় এর পানি দূষিত হচ্ছে। প্রতিবছর কোরবানির ঈদের সময় চামড়া শিল্পনগরীতে প্রত্যাশিত পরিমাণে চামড়া আসবে, এটাই স্বাভাবিক। এসব চামড়ার প্রক্রিয়ায় যথাযথ ব্যবস্থা নেয়া হবে, এটাও প্রত্যাশিত। কিন্তু বাস্তবে লক্ষ করা গেল কর্তৃপক্ষ যথাসময়ে প্রয়োজনীয় ব্যবস্থা গ্রহণ না করায় কোরবানির ঈদের চামড়া প্রক্রিয়াজাত করার সময়ে সেখানে সিইটিপির সক্ষমতার অতিরিক্ত বর্জ্য উৎপাদিত হচ্ছে। এসব বর্র্জ্যরে কারণে ধলেশ্বরীর পানি দূষিত হওয়ার বিষয়টি উদ্বেগজনক। সাভারের বর্তমান চামড়া শিল্পনগরীর বিভিন্ন কারখানায় যেসব কঠিন বর্র্জ্য উৎপাদিত হচ্ছে সেসবের ব্যবস্থাপনায়ও ত্রুটি লক্ষ করা গেছে। ফলে এসব বর্র্জ্যরে কারণেও ধলেশ্বরী ও এর আশপাশের এলাকা দূষণের শিকার হচ্ছে। সরলদৃষ্টিতে মনে হবে, এসব কঠিন বর্র্জ্যরে কারণে এলাকায় ব্যাপক দুর্গন্ধ ছড়াচ্ছে। কিন্তু প্রকৃতপক্ষে এসব বর্র্জ্যরে অবশেষ পানির সঙ্গে মিশে তা আমাদের খাদ্যচক্রে প্রবেশ করার আশঙ্কাও রয়েছে। চামড়া শিল্পের বর্র্জ্যরে সঙ্গে বিভিন্ন রাসায়নিক পদার্থ মিশে থাকে। এসব রাসায়নিক পদার্থ নির্ধারিত মাত্রার চেয়ে বেশি মানবদেহে প্রবেশ করলে বিভিন্ন জটিল রোগ হয়। কাজেই চামড়া শিল্পের সব ধরনের বর্র্জ্য ব্যবস্থাপনায় বিশেষ সতর্কতা অবলম্বন করতে হবে। এসব বিষয়ে কোনোরকম অবহেলা করা হলে শুধু যে চামড়া শিল্পনগরীর আশপাশের জনগণ ক্ষতিগ্রস্ত হবে তাই নয়, এতে দেশের বিভিন্ন এলাকার মানুষও ক্ষতিগ্রস্ত হবে। কারণ ধলেশ্বরীর দূষিত পানি সাভারের হরিণধরা কিংবা এর আশপাশের এলাকায়ই সীমিত থাকে না। দূষণের কারণে এখন ধলেশ্বরীর পানির রং পুরোপুরি বদলে গেছে। ট্যানারি কিংবা অন্য যে কোনো কারখানার অপরিশোধিত বর্জ্য যাতে কারখানার বাইরে ফেলা না হয় এ বিষয়ে কর্তৃপক্ষকে কঠোর হতে হবে। কারণ যে কোনো কারখানার বর্জ্যরে কারণে মানুষ ও অন্যান্য প্রাণীর অপূরণীয় ক্ষতি হতে পারে।