সাহস : পরিবেশ, বন ও জলবায়ু পরিবর্তন মন্ত্রণালয়ের মতো গুরুত্বপূর্ণ মন্ত্রণালয়ের দায়িত্ব দেওয়া হলো আপনাকে; এটিকে চ্যালেঞ্জ মনে করছেন? সাবের হোসেন চৌধুরী : দেখুন, দায়িত্বভার নিয়ে প্রথম এক সপ্তাহ অংশীজনের কথা শুনেছি। দেশে পরিবেশ, জলবায়ু নিয়ে তৃণমূলে অনেক সংস্থা কাজ করছে। বায়ুদূষণ, শব্দদূষণ, পানিদূষণ, প্লাস্টিক ও পলিথিনদূষণ এবং পাহাড় কাটা রোধে অংশীজনদের পরামর্শ নিয়ে আমরা যে ১০০ দিনের কর্মপরিকল্পনার কথা বলেছিলাম, তা এ সপ্তাহেই প্রকাশ করেছি। আমি যাই করি না কেন, তা মন্ত্রণালয়ের মাধ্যমেই করতে হবে। চ্যালেঞ্জ ও মন্ত্রণালয়ের সক্ষমতার জায়গাটি আমাকে জানতে হবে। আগেও এ বিষয়ে কাজের অভিজ্ঞতা রয়েছে। এই মন্ত্রণালয় সম্পর্কিত সংসদীয় স্থায়ী কমিটির যখন সভাপতি ছিলাম তখন সুপারিশ করতাম। এখন নিজেকেই বাস্তবায়ন করতে হবে। পরিবেশ একক কোনো বিষয় নয়। এর সঙ্গে অনেক ইস্যু জড়িত। তাই আন্তঃমন্ত্রণালয় সমন্বয়কেই বড় চ্যালেঞ্জ মনে করি। সাহস : তরুণ জলবায়ু যোদ্ধাদের উদ্যোগকে কীভাবে দেখেন? সাবের হোসেন চৌধুরী : ইতোমধ্যে সরকার বেশ কিছু পদক্ষেপ হাতে নিয়েছে। মুজিব প্রসপারিটি প্ল্যান আমাদের রয়েছে। বাংলাদেশ জলবায়ু পরিবর্তন ট্রাস্ট ফান্ড গঠন করা হয়েছে। ইনোভেটিভ ফান্ডও রাখা হয়েছে। এখন দরকার চ্যালেঞ্জ মোকাবিলায় নতুন নতুন আইডিয়া বের করা। তরুণরা যদি জলবায়ু সম্পর্কিত কোনো বিষয়ের ওপর গবেষণাও করতে চায়, সেটিকেও ইতিবাচকভাবে দেখব। আমাদের বড় একটি কনস্টিটিউন্সি হচ্ছে যুব ও তরুণ সমাজ। কেননা আজকে আমরা যা করছি তার সুফল আমি হয়তো পাব না কিন্তু তারা পাবে। সুতরাং তাদের কীভাবে এটির সঙ্গে সম্পৃক্ত করতে পারি তা গুরুত্বপূর্ণ। তবে একটি আশার জায়গা হচ্ছে, তারা কিন্তু অনেক বেশি সচেতন। তারা পরিবেশ ও জলবায়ু নিয়ে ভাবে; এ বিষয়ে কথা বলে। তরুণদের মধ্যে যখন আমরা এই ধরনের উৎসাহ এবং আকাঙ্ক্ষা দেখি, নিশ্চিন্ত হওয়া যায় যে, আমাদের ভবিষ্যৎ নিরাপদ ও শক্ত হাতের কাছেই যাচ্ছে, আমরা ভরসা পাই। সাহস : দেশের জলবায়ু ও পরিবেশ সুরক্ষায় সবার আগে কোন উদ্যোগটি নিতে চান? সাবের হোসেন চৌধুরী : পরিবেশ কিন্তু ব্যক্তি ও জনস্বাস্থ্যেরও বিষয়। সংবিধান অনুযায়ী সব উন্নয়ন হতে হবে জনস্বাস্থ্য সুরক্ষার বিষয় মাথায় রেখে। জনস্বাস্থ্যকে গুরুত্ব দিয়ে সবার আগে কাজ করতে চাই। এ ক্ষেত্রে বিভিন্ন মন্ত্রণালয়ের আন্তঃসমন্বয়টা জরুরি। আমি মনে করি, স্থানীয় সরকার, স্বাস্থ্য এবং পরিবেশ মন্ত্রণালয়ের সমন্বয়ে কাজ করতে হবে। দূষণের মাত্রায় জীবাণু পর্যন্ত টিকে থাকতে পারছে না। মাছের মধ্যে প্লাস্টিক পাওয়া যাচ্ছে, আবার সেই প্লাস্টিক আমরা খাচ্ছি। দূষণের আরেকটি সেক্টর ‘সিঙ্গেল ইউস’ প্লাস্টিকের ব্যবহার। ২০২৬ সালের মধ্যে আমরা ৯০ শতাংশ ব্যবহার কমিয়ে আনার লক্ষ্যমাত্রা নির্ধারণ করেছি। প্রতি বছর ৭৫ হাজার টন প্লাস্টিক বর্জ্যের মধ্যে ৭৫ শতাংশই হচ্ছে একবার ব্যবহার্য প্লাস্টিক। সুতরাং এটি আমাদের একটি অগ্রাধিকার বিষয়। পাট আমাদের নিজস্ব সম্পদ, এটিকে কীভাবে প্লাস্টিকের বিকল্প হিসেবে প্রোমোট করা যায় সে বিষয়ে আমরা কাজ করব। এ বিষয়ে প্রধানমন্ত্রীরও নির্দেশনা রয়েছে। আর প্লাস্টিক নিয়ে একটি আন্তর্জাতিক চুক্তিও হতে যাচ্ছে। সাহস : বাংলাদেশের জলবায়ুবিষয়ক ক্ষতিপূরণ প্রাপ্যতা নিশ্চিতে কী উদ্যোগ নিচ্ছেন? সাবের হোসেন চৌধুরী : জলবায়ু পরিবর্তনের জন্য দায়ী না হয়েও যারা ক্ষতির শিকার তাদের জন্য মিসরে অনুষ্ঠিত কপ-২৭ সম্মেলনে প্রথমবারের মতো ‘লস অ্যান্ড ড্যামেজ তহবিল’ গঠনের সিদ্ধান্ত হয়। সম্প্রতি দুবাইয়ে অনুষ্ঠিত কপ-২৮ সম্মেলনে এই তহবিলে প্রায় ৮০০ মিলিয়ন ডলারের প্রতিশ্রুতি মেলে। চাহিদার তুলনায় ফান্ডের ঘাটতি আছে। ক্ষতিগ্রস্ত দেশগুলোর জন্য এই তহবিল ব্যবস্থাপনার দায়িত্ব পালন করবে বিশ্বব্যাংক। কার্বন নিঃসরণে আমাদের নিয়ন্ত্রণ না থাকলেও যে পরিমাণ অর্থ আমাদের পাওয়ার কথা, তা পাচ্ছি না। উন্নত দেশ বা দাতাগোষ্ঠী অর্থ দেওয়ার ক্ষেত্রে যে অঙ্গীকার করেছিল, তা রক্ষা করে না। জলবায়ু পরিবর্তনের প্রভাব মোকাবিলায় নবগঠিত ক্ষয়ক্ষতি তহবিল থেকে দ্রুত অর্থ পেতে বাংলাদেশ পদক্ষেপ নেবে। আন্তর্জাতিক দরকষাকষি করে এ ক্ষেত্রে আমরা কীভাবে সর্বোচ্চটা পাব, সে বিষয়ে প্রস্তুতি দরকার। লস অ্যান্ড ড্যামেজ ফান্ড থেকে দ্রুততম সময়ে বরাদ্দ আনার চেষ্টা করা হবে। সাহস : পরিবেশ ও জলবায়ু বিষয়ে আপনার আগামীর স্বপ্ন ও পরিকল্পনা কী? সাবের হোসেন চৌধুরী : দূষণ, বন হ্রাস ও জীববৈচিত্র্য বিলুপ্তি এবং জলবায়ু পরিবর্তনসহ পরিবেশগত নানা ধরনের চ্যালেঞ্জের মধ্যে আমরা রয়েছি। বায়ুদূষণ কেন্দ্রিক আমাদের অনেক কাজ বাকি, এটি অস্বীকার করার কিছু নেই। তবে ২০৪১ সালে আমাদের যে ভিশন আছে, সেই উন্নয়নের ভিশনের সঙ্গে এই বায়ুদূষণ প্রতিরোধটাকেও রাখব। এ ছাড়া প্রযুক্তি ব্যবহার করে বর্জ্য থেকে সার তৈরির কথা ভাবছি আমরা। অন্যদিকে পাহাড় কাটার মহোৎসব চলছে। নদী একটি জীবন্ত সত্তা হলেও, নদীদূষণ আরও একটি বড় চ্যালেঞ্জ। নদীদূষণসহ অন্যান্য দূষণ চিহ্নিত ও কঠোর পদক্ষেপ গ্রহণের ক্ষেত্রে স্যাটেলাইট ইমেজ, ড্রোনসহ স্মার্ট টেকনোলজি ব্যবহার করব। সুন্দরবনে বাঘ গণনার ক্ষেত্রে আমরা এটি ব্যবহার করতে সক্ষম হয়েছি। এটি নতুন কোনো টেকনোলজি নয়। পরিবেশ দূষণকারী ও অবৈধ ইটভাটা শনাক্তকরণ ও তাদের বিরুদ্ধে যথাযথ আইনগত ব্যবস্থা গ্রহণের জন্যও আমরা আধুনিক প্রযুক্তি ব্যবহার করব। এতে অগ্রাধিকার ভিত্তিতে অত্যন্ত ক্ষতিকর ইটভাটা শনাক্ত করে অবৈধ কার্যক্রম বন্ধ করা হবে। ফলে ইটভাটা সৃষ্ট বায়ুদূষণ হ্রাস পাবে। সাহস : আপনাকে ধন্যবাদ। সাবের হোসেন চৌধুরী : আপনাকেও ধন্যবাদ। n