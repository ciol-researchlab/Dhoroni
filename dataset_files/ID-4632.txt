করোনাভাইরাস মহামারি শুরুর পর এই প্রথম জি-২০ নেতারা ইতালিতে সরাসরি বৈঠক করছেন। সেখানে তাদের প্রধান দুই এজেন্ডা হতে চলেছে জলবায়ু পরিবর্তন ও কোভিড-১৯। ব্রিটিশ সংবাদ মাধ্যম বিবিসি এক প্রতিবেদনে এ খবর জানিয়েছে। বিবিসির ওই প্রতিবেদনে বলা হয়েছে, ইতালির রোমে জি-২০ এর সম্মেলনে চীনের শিন জিনপিং এবং রাশিয়ার ভ্লাদিমির পুতিন সশরীরে অংশ নিচ্ছেন না। তারা ভিডিও লিঙ্কের মাধ্যমে ভার্চুয়ালি যোগ দেবেন এই সম্মেলনে। সম্মেলনটি এমন এক সময়ে অনুষ্ঠিত হতে চলেছে যখন বিশেষজ্ঞরা প্রতিনিয়তই পৃথিবী রক্ষায় কার্বন নিঃসরণ কমানোর কথা বলছেন। তারা বলছেন, এখনই যদি কার্বন নিঃসরণের পরিমাণ কমাতে জরুরী পদক্ষেপ গ্রহণ না করা হয় তাহলে বিশ্বব্যাপী চরম দুর্ভোগ নেমে আসবে। বৈশ্বিক কার্বন নিঃসরণের ৮০% পেছনে দায়ী জি-২০ এর সদস্যরাই। জি-২০ তে ১৯টি দেশ এবং ইউরোপিয়ান ইউনিয়ন রয়েছে। দুই দিনের শীর্ষ এ সম্মেলনের আগে এক বক্তৃতায় যুক্তরাজ্যের প্রধানমন্ত্রী বরিস জনসন বলেছেন, “কার্বন নিঃসরণের বিষয়ে এখনই উপযুক্ত ব্যবস্থা গ্রহণ না করা হলে আমাদের সভ্যতা পিছিয়ে যাবে, ভবিষ্যৎ প্রজন্মের জন্য একটি সুন্দর জীবন দিতে হবে।” তবে তিনি এ কথাও স্বীকার করেছেন, “জি-২০ সম্মেলন কিংবা গ্লাসগোতে আগামী সোমবার থেকে শুরু হতে যাওয়া কপ-২৬ সম্মেলন, কোনোটিই বৈশ্বিক উষ্ণায়ন রোধ করতে পারবে না। তার মতে, “আমাদের পক্ষে কেবলই উষ্ণতা বৃদ্ধির গতিকে একটু কমানো সম্ভব।” বার্তা সংস্থা রয়টার্সের প্রতিবেদন অনুযায়ী, একটি খসড়া বিবৃতিতে জি-২০ এর পক্ষ থেকে তাপমাত্রা বৃদ্ধির পরিমাণকে ১.৫ ডিগ্রি সেলসিয়াসে (২.৭ ডিগ্রি ফারেনহাইট) এ মধ্যে সীমাবদ্ধ রাখার প্রতিশ্রুতি দেওয়া হবে তবে এ বিষয়ে আইনগতভাবে বাধ্যতামূলক কোনো চুক্তি করা হবে না। করোনাভাইরাসের ভ্যাকসিন বৈষম্য প্রসঙ্গেও যুক্তরাজ্যের প্রধানমন্ত্রী বরিস জনসন কথা বলবেন। অপরদিকে ভবিষ্যৎ মহামারিসমূহ কীভাবে প্রতিরোধ করা সম্ভব, সে বিষয়ক পরিকল্পনা নিয়েও আলোচনা করবেন যুক্তরাষ্ট্রের প্রেসিডেন্ট জো বাইডেন। তিনি অংশগ্রহণকারী দেশগুলোর প্রতি আহ্বান জানাবেন শক্তি উৎপাদন বৃদ্ধির জন্য। এছাড়া ইরানের পারমাণবিক চুক্তির বিষয়ে আলোচনার জন্য জনসনের পাশাপাশি ফ্রান্সের এমানুয়েল এবং জার্মানির বিদায়ী চ্যান্সেলর সঙ্গে বৈঠক করার কথা রয়েছে।