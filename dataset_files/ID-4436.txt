বাংলাদেশ আবহাওয়া অধিদপ্তর জানিয়েছে, মঙ্গলবার (২১ ডিসেম্বর) থেকে দিন ও রাতের তাপমাত্রা কিছুটা বাড়বে এবং এই বৃদ্ধি আগামী কয়েকদিন অব্যাহত থাকবে। সেই সঙ্গে, মৃদু থেকে মাঝারি শৈত্যপ্রবাহে আক্রান্ত এলাকাগুলোর সংখ্যাও কমতে শুরু করেছে। আবহাওয়াবিদ ওমর ফারুক জানান, শৈত্যপ্রবাহ কমে যাওয়ায় দেশের অনেক স্থানেই কমতে শুরু করেছে শীতের তীব্রতা। আবহাওয়ার পূর্বাভাসে বলা হয়েছে, সারাদেশে অস্থায়ীভাবে আংশিক মেঘলা আকাশসহ আবহাওয়া শুষ্ক থাকতে পারে এবং সকালের দিকে বিভিন্ন স্থানে হালকা কুয়াশা পড়তে পারে। পূর্বাভাসে বলা হয়েছে, একটি মৃদু শৈত্যপ্রবাহ পঞ্চগড়, কুড়িগ্রাম, যশোর এবং চুডাঙ্গা জেলাগুলোর ওপর দিয়ে বয়ে যাবে। এদিকে, মঙ্গলবার দেশের সর্বনিম্ন তাপমাত্রা রেকর্ড করা হয়েছে পঞ্চগড়ের তেতুলিয়া উপজেলায় ৮.৮ ডিগ্রি সেলসিয়াস। এর আগে, সোমবার সর্বোচ্চ তাপমাত্রা রেকর্ড করা হয়েছিল চট্টগ্রামের টেকনাফ উপজেলায় ২৮.২ ডিগ্রি সেলসিয়াস। উল্লেখ্য, কোনো এলাকায় সর্বনিম্ন তাপমাত্রা ৬ ডিগ্রি সেলসিয়াসের নীচে নেমে গেলে তাকে গুরুতর শৈত্যপ্রবাহ বলে মনে করা হয়। তাপমাত্রা ৬-৮ ডিগ্রি সেলসিয়াসের মধ্যে থাকলে মাঝারি এবং ৮-১০ ডিগ্রি সেলসিয়াসের মধ্যে থাকলে তাকে মৃদু শৈত্যপ্রবাহ হিসেবে ধরা হয়।