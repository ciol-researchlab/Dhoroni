টেকসই উন্নয়ন নিশ্চিত করার জন্য পরিবেশ দূষণ রোধে যথাযথ পদক্ষেপ নেয়া জরুরি। পরিবেশ দূষণের ক্ষতিকর প্রভাব নিয়ে দেশীয় ও আন্তর্জাতিক বিভিন্ন প্রতিষ্ঠান অব্যাহতভাবে সতর্কবার্তা প্রদান করলেও পরিবেশ দূষণের কারণে দেশে ক্ষতির পরিমাণ উদ্বেগজনক পর্যায়ে রয়েছে। সম্প্রতি প্রকাশিত বিশ্বব্যাংকের এক প্রতিবেদনে বলা হয়েছে, পরিবেশ দূষণের কারণে বাংলাদেশের উচ্চ প্রবৃদ্ধি ঝুঁকির মুখে রয়েছে। কাজেই প্রবৃদ্ধির কাক্সিক্ষত লক্ষ্যমাত্রা অর্জন করতে হলে পরিবেশ দূষণ রোধে আমাদের নিতে হবে কার্যকর পদক্ষেপ। বস্তুত পরিবেশ দূষণ বিশ্বের সব দেশের উন্নয়নের ক্ষেত্রেই হুমকি হিসেবে দেখা দিয়েছে। লক্ষ করা গেছে, শিল্পায়ন ও পরিবেশ দূষণ বিভিন্ন দেশে হাত ধরাধরি করেই চলেছে। বিশ্বব্যাপী বায়ু দূষণের বিষয়টি ব্যাপক আলোচনায় এলেও অনেক দেশে উল্লেখযোগ্য মাত্রায় বায়ু দূষণ অব্যাহত রয়েছে। বায়ু দূষণ কমাতে শিল্পোন্নত দেশগুলো বিশেষ পদক্ষেপ না নিলে বৈশ্বিক উষ্ণতা বৃদ্ধির হার ভয়াবহ আকার ধারণ করবে। বিশ্বব্যাপী জলবায়ু পরিবর্তনের অন্যতম কারণ বৈশ্বিক উষ্ণতা বৃদ্ধি। কাজেই বায়ু দূষণসহ অন্যান্য দূষণ রোধে সব দেশকেই নিতে হবে সময়োপযোগী পদক্ষেপ। সম্প্রতি প্রকাশিত ‘ইনহ্যান্সিং অপরচুনিটিজ ফর ক্লিন অ্যান্ড রিজেলিয়েন্ট গ্রোথ ইন আরবান বাংলাদেশ : কান্ট্রি এনভায়রনমেন্টাল অ্যানালাইসিস-২০১৮’ শীর্ষক বিশ্বব্যাংকের প্রতিবেদনে বলা হয়েছে, ২০১৫ সালে সারা বিশ্বে পরিবেশ দূষণগত কারণে মৃত্যু হয়েছে ১৬ শতাংশ মানুষের। বাংলাদেশে এ হার অনেক বেশি। ২০১৫ সালে দেশের শহরাঞ্চলে পরিবেশ দূষণগত কারণে ক্ষতির শিকার হয়েছে ২৬ লক্ষাধিক মানুষ। এ ক্ষেত্রে শুধু রাজধানীতেই ক্ষতির শিকার হয়েছেন ৫ লক্ষাধিক মানুষ। এসব কারণে এক বছরে দেশের অর্থনীতিতে ক্ষতি হয়েছে ৬ দশমিক ৫ বিলিয়ন ডলার বা প্রায় ৫২ হাজার কোটি টাকা। পরিবেশ দূষণজনিত কারণে মৃত্যুতে দক্ষিণ এশিয়ায় শীর্ষে রয়েছে বাংলাদেশ। ২০১৫ সালে দেশের শুধু শহরাঞ্চলেই মারা গেছে ৮০ হাজারেরও বেশি মানুষ। এর মধ্যে সবচেয়ে বেশি মৃত্যু হয়েছে বায়ু দূষণজনিত কারণে। পানি দূষণসহ অন্য যেসব দূষণের কারণে প্রতিবছর দেশে উল্লেখযোগ্য মানুষ মারা যায় সেসব দূষণ রোধে কার্যকর পদক্ষেপ না নিলে দেশের টেকসই উন্নয়নে মারাত্মক নেতিবাচক প্রভাব পড়ার আশঙ্কা রয়েছে। অপরিকল্পিত নগরায়ণের ফলে রাজধানীসহ বিভিন্ন শহরে পরিবেশ দূষণ কতটা মারাত্মক আকার ধারণ করেছে তা-ও বিশ্বব্যাংকের প্রতিবেদনে তুলে ধরা হয়েছে। বস্তুত পরিবেশ দূষণের কারণে রাজধানীসহ বিভিন্ন শহরের আশপাশের নিুআয়ের মানুষের দুর্ভোগ মারাত্মক আকার ধারণ করেছে। দূষণ ও পরিবেশগত ঝুঁকির দিক থেকে বাংলাদেশ বিশ্বে সবচেয়ে বেশি ক্ষতিগ্রস্ত দেশগুলোর অন্যতম। এ অবস্থায় দেশের উচ্চ প্রবৃদ্ধি অব্যাহত রাখার জন্য পরিবেশ সুরক্ষায় নিতে হবে কার্যকর পদক্ষেপ। রাজধানীসহ সারা দেশের বর্জ্য ব্যবস্থাপনায় আধুনিক পদ্ধতি প্রয়োগ করা না হলে বিভিন্ন দূষিত পদার্থ পানির সঙ্গে মিশে নদী ও খালে গিয়ে পড়বে। একপর্যায়ে এসব দূষিত পদার্থ আমাদের খাদ্যচক্রে প্রবেশ করবে। কাজেই দূষণ রোধে প্রাথমিক পর্যায়ে কার্যকর ব্যবস্থা না নিলে সারা দেশের বিপুলসংখ্যক মানুষ পরোক্ষভাবে মারাত্মক ক্ষতির শিকার হবে। ২০৪১ সালের মধ্যে উন্নত সমৃদ্ধ দেশে পরিণত হওয়ার যে লক্ষ্যমাত্রা নির্ধারণ করা হয়েছে, পরিবেশ সুরক্ষায় যথাযথ পদক্ষেপ না নিলে সে লক্ষ্যে পৌঁছার ক্ষেত্রে নানা ধরনের অনিশ্চয়তা দেখা দিতে পারে।