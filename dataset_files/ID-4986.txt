স্কটল্যান্ডের গ্লাসগ্লোতে চলমান জলবায়ু সম্মেলন কপ২৬ এর সময় বাড়লো। বৈশ্বিক তাপমাত্রা বৃদ্ধি রোধ, জলবায়ু পরিবর্তনের ক্ষতি মোকাবিলায় কোনো সুনির্দিষ্ট চুক্তি না হওয়ায় বাড়তি সময়ে গড়াল জাতিসংঘের সম্মেলন। এক প্রতিবেদনে এ তথ্য জানিয়েছে বিবিসি। প্রতিবেদনে বলা হয়, দুই সপ্তাহব্যাপী সম্মেলন গতকাল শুক্রবার (১২ নভেম্বর) শেষ হয়ে যাওয়ার কথা থাকলেও আজ শনিবারও (১৩) আলোচনায় বসতে হচ্ছে সমঝোতাকারীদের। দরিদ্র দেশগুলোকে আর্থিক সহায়তা বাড়ানোর বিষয়ে চুক্তি চূড়ান্ত না হওয়ায় এমন সিদ্ধান্ত নেওয়া হয়েছে। শুক্রবার কপ২৬-এর একটি খসড়া চুক্তি প্রকাশ করা হয়। কিন্তু বৈশ্বিক উষ্ণতা বৃদ্ধি ১ দশমিক ৫ ডিগ্রি সেলসিয়াসে সীমাবদ্ধ রাখা এবং ক্ষতিগ্রস্ত দরিদ্র দেশগুলোর জন্য ধনীদের আর্থিক সহায়তা দেওয়ার বিষয়ে এখনো ঐকমত্য হয়নি। তাই চূড়ান্ত চুক্তি আটকে গেছে। যার কারণে কপ২৬’র প্রেসিডেন্ট অলোক শর্মা সম্মেলনে অংশগ্রহণকারী দেশগুলোর সমঝোতাকারীদের শনিবার আবারও আলোচনায় বসার আহ্বান জানিয়েছেন। তিনি বলেন, গত দুই সপ্তাহে অনেক দূর এগিয়েছি আমরা। এখন আমাদের ‘করতে পারি’ চেতনার চূড়ান্ত প্রয়োগ দরকার, যা এই কপ২৬ সম্মেলনে রয়েছে।