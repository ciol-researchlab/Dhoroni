জলবায়ু পরিবর্তন একটি বৈশ্বিক সমস্যা হলেও প্রভাব সাধারণত বোঝা যায় স্থানীয়ভাবে। এক্ষেত্রে আমাদের মাত্র দুটি সমাধান রয়েছে, এর কোনোটিকে হালকাভাবে নেওয়ার সুযোগ নেই। বরং যুগপৎভাবে দুটিকেই বাস্তবায়ন করতে হবে। একটি বর্তমান ও ভবিষ্যতের পরিবর্তিত জলবায়ুর সঙ্গে স্থিতিস্থাপকতা ও অভিযোজনে আমাদের সক্ষমতা বাড়ানো। অন্যটি মানবসৃষ্ট জলবায়ু পরিবর্তনে দায়ী গ্রিনহাউস গ্যাস নির্গমন হ্রাসে সময়োপযোগী উদ্যোগ নেওয়া। জলবায়ু পরিববর্তনের ক্ষতিকর প্রভাব ক্রমাগত বাড়ছে এবং সঙ্গে রয়েছে গবেষণালব্ধ ফল, যা আমাদের ভয়াবহ ভবিষ্যতের সতর্কবাণী শোনাচ্ছে। সংগত কারণে, পৃথিবীর বিভিন্ন দেশ নীতিমালা প্রণয়নের মাধ্যমে অভিযোজন ও প্রশমনে কাজ করে যাচ্ছে, তবে ভিন্নতা রয়েছে মাত্রায়। অভিযোজন ও প্রশমন উভয়েরই সুবিধা এবং সহ-সুবিধা রয়েছে, যা আমাদের জলবায়ু পরিবর্তন-সংক্রান্ত প্রকল্প গ্রহণে সিদ্ধান্ত নিতে কার্যকর ভূমিকা রাখে; এ লেখায় প্রশমনের দিকে দৃষ্টিপাত করা হয়েছে। জ্বালানি সাশ্রয় ও নবায়নযোগ্য জ্বালানির ব্যবহার জলবায়ু পরিবর্তন প্রশমনে যথেষ্ট প্রভাব ফেললেও, বহুলাংশে এ প্রকল্পগুলোকে ব্যয়বহুল মনে করা হয় এবং বাস্তবায়নে কম প্রাধান্য দেওয়া হয়। কিন্তু গ্রিনহাউস গ্যাস প্রশমনে নেওয়া প্রকল্পের ভূমিকা বিশদভাবে পর্যালোচনা করলে এ ধরনের প্রকল্পের উপযোগিতা অত্যন্ত যুক্তিযুক্ত কারণেই বাড়ে। বিশ্ব স্বাস্থ্য সংস্থার মতে, ঘরে ও ঘরের বাইরে যে বায়ুদূষণ হয়, তার প্রভাবে প্রতি বছর পৃথিবীতে প্রায় সাত মিলিয়ন মানুষ মারা যায়। আমরা কলকারখানা এবং যাতায়াত ব্যবস্থায় কী ধরনের জ্বালানি ব্যবহার করি, তার সঙ্গে এই বায়ুদূষণের এবং বায়ুর গুণগতমানের যোগসাজশ রয়েছে, তা নির্দি্বধায় বলা যায়। এ কারণে, পরিবেশবান্ধব জ্বালানির ব্যবহার বাড়ালে গ্রিনহাউস গ্যাস নির্গমন হ্রাসের পাশাপাশি বায়ুর গুণগত মানের পরিবর্তন আসবে। স্টেট অব গ্লোবাল এয়ার ২০১৯-এর রিপোর্ট অনুযায়ী, শুধু ২০১৭ সালেই বায়ুদূষণের কারণে বাংলাদেশে এক লাখ ১৩ হাজার মানুষ মারা গেছে। বিভিন্ন গবেষণার ফল অনুযায়ী, বায়ুদূষণজনিত এত অধিক মৃত্যুর একটি উল্লেখযোগ্য কারণ হলো দেশে ছড়িয়ে-ছিটিয়ে থাকা ছয় হাজারেরও বেশি পরিবেশ দূষণকারী ইটভাটা। এই ইটভাটাগুলোতে জ্বালানি হিসেবে কয়লা ব্যবহূত হয় এবং সহজলভ্যতা বিবেচনায় গাছের কাঠও পোড়ানো হয়। ফলে ইট তৈরিতে বছরে কয়েক মিলিয়ন টন কার্বন ডাইঅপাইড গ্যাস নির্গত হয়। পুরোনো ইটভাটাগুলোকে জ্বালানি দক্ষ বা সাশ্রয়ী প্রযুক্তি দিয়ে প্রতিস্থাপন করতে হলে প্রচুর বিনিয়োগ প্রয়োজন। শুধু গ্রিনহাউস গ্যাস নির্গমন হ্রাসের দৃষ্টিকোণ থেকে এ বিনিয়োগ ততটা আকর্ষণীয় হবে না যতটা হবে বায়ুর গুণগত মান উন্নয়ন ও মানুষের স্বাস্থ্য সুবিধাকে বিবেচনায় নিলে। বাংলাদেশ ও অন্যান্য উন্নয়নশীল দেশে অভ্যন্তরীণ বায়ুদূষণজনিত সমস্যা সৃষ্টি হয় মূলত রান্নার কাজে উন্নত চুলা ও পরিবেশবান্ধব জ্বালানি ব্যবহার করার সুযোগ না থাকায়। আপাতদৃষ্টিতে, উন্নত চুলা স্থাপন ও পরিবেশবান্ধব জ্বালানির ব্যবহার জলবায়ু পরিবর্তন প্রশমনের কথা মাথায় রেখে করা হয়; কিন্তু এ ধরনের চুলা জ্বালানি সাশ্রয় করে এবং রান্নার খরচ বাঁচায়। সাধারণত নারীরাই রান্নার কাজে নিয়োজিত থাকেন এবং সে কারণে অনুন্নত চুলার দূষণে তাদের স্বাস্থ্য ও জীবন অনেকাংশে হুমকির মুখে পড়ে। কাজেই কার্বন ডাইঅপাইড গ্যাস কমানোর পাশাপাশি উন্নত চুলার আরও অনেক ডিভিডেন্ড আছে, যা এ ধরনের প্রকল্পের গ্রহণযোগ্যতা অনেকটা বাড়িয়ে দেয়। এ ছাড়া জাতীয় পর্যায়ে নবায়নযোগ্য জ্বালানি ও জ্বালানি সাশ্রয়ী প্রযুক্তির বর্ধিত ব্যবহার জলবায়ুতে প্রভাব ফেলার পাশাপাশি ভূমিকা রাখে জ্বালানি আমদানি কমিয়ে দেশের জ্বালানি নিরাপত্তার নিশ্চয়তা বাড়াতে। আন্তর্জাতিক জ্বালানি সংস্থার তথ্যমতে, যদি জ্বালানি সাশ্রয়ে ২০১৭ সালে নেওয়া বৈশ্বিক উদ্যোগগুলো হিসাবের বাইরে রাখা হয়, তবে পৃথিবীর মোট জ্বালানি খরচ আরও ১২ শতাংশ বেশি হতো। লক্ষণীয় হলো, এ ১২ শতাংশ জ্বালানি সাশ্রয় দিয়ে ইউরোপীয় ইউনিয়নের বাৎসরিক জ্বালানির চাহিদা মেটানো সম্ভব। সহজেই প্রতীয়মান হয়, জলবায়ু পরিবর্তন প্রশমনের বৈশ্বিক গুরুত্ব থাকলেও এর তাৎক্ষণিক সুবিধাগুলো স্থানীয়রাই উপভোগ করে থাকেন। অর্থাৎ গ্রিনহাউস গ্যাস নির্গমন কমিয়ে ভবিষ্যৎ প্রজন্মের জন্য এ পৃথিবীকে বসবাসযোগ্য করা মুখ্য উদ্দেশ্য হলেও, সহ-সুবিধাগুলো যেমন- বায়ুর গুণগত মান উন্নয়ন, সুস্বাস্থ্যের নিশ্চয়তা, জ্বালানি নিরাপত্তা ইত্যাদি উপভোগ করবে জলবায়ু প্রশমনে উদ্যোগ নেওয়া দেশ বা অঞ্চলের সমসাময়িক মানুষজন। উল্লেখ করা যেতে পারে, যদিও জলবায়ু প্রশমনের লক্ষ্যে নেওয়া প্রকল্পের সব ধরনের সুবিধা ও সহ-সুবিধা আর্থিক বিশ্নেষণ ও হিসাব-নিকাশে নেওয়া উচিত, অনেক ক্ষেত্রেই শুধু গ্রিনহাউস গ্যাস নির্গমন হ্রাসে খরচ বা প্রতি টন কার্বন ডাইঅপাইড গ্যাস কমাতে কী পরিমাণ বিনিয়োগ প্রয়োজন, তা বিবেচ্য হয়ে দেখা দেয়। এমনটি আবর্জনা থেকে বিদ্যুৎ উৎপাদনের সম্ভাব্যতা যাচাইয়ের সময়ও শোনা যায়। উদাহরণস্বরূপ, প্রতি কিলোওয়াট বা মেগাওয়াট ক্ষমতাসম্পন্ন আবর্জনা ভিত্তিক বিদ্যুৎকেন্দ্র স্থাপনে বিনিয়োগের পরিমাণ এবং তা থেকে ভবিষ্যতে প্রাপ্ত জ্বালানির খরচ প্রতি কিলোওয়াট-ঘণ্টায় কত হবে, সেদিকে বেশি মনোযোগ দেওয়া হয়। অবশ্যই প্রকল্প বাস্তবায়নে সম্পদ অপচয়ের সুযোগ নেই; তবে আবর্জনা ভিত্তিক জ্বালানি উৎপাদনে যে পরিমাণ মিথেন নির্গমন হ্রাস হয় আর স্থানীয় পরিবেশের গুণগত মানে যে পরিবর্তন আসে, তা বিশেষভাবে বিবেচনায় নেওয়া উচিত। পরিশেষে, বাস্তবসম্মত কারণে ও বহুমুখী সুবিধা বিবেচনায় জলবায়ু পরিবর্তন প্রশমনে উদ্যোগ বাড়াতে সব দেশেরই সচেষ্ট হওয়া প্রয়োজন। আর প্রশমন না করে শুধু অভিযোজনের পথে হাঁটলে জলবায়ু পরিবর্তনের ক্ষতিকর প্রভাব বাড়বে এবং অভিযোজনের পেছনে বিনিয়োগ দিন দিন শুধু বেড়েই চলবে। লেখক: প্রকৌশলী ও পরিবেশ অর্থনীতিবিদ