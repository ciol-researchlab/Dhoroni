কোলাঘাট তাপবিদ্যুৎ কেন্দ্রের দূষণমাত্রা সর্বনিম্ন করার জন্য রাজ্য সরকার কাজ করছে, জানালেন বিদ্যুৎমন্ত্রী শোভনদেব চট্টোপাধ্যায়। শনিবার কোলাঘাট তাপ বিদ্যুৎকেন্দ্রের দূষণ রোধে তিনটি ইউনিটের সংস্কার কাজ পরিদর্শনে এসে মন্ত্রী বলেন, ‘‘১৯৮৫ সালে চালু হওয়া মাঝারি মানের বিদ্যুৎ উৎপাদনকেন্দ্র কোলাঘাট। সেই তুলনায় এই তাপবিদ্যুৎ কেন্দ্রের কার্যকারিতা ভাল। তবে কেন্দ্রীয় পরিবেশ দূষণ নিয়ন্ত্রণ পর্ষদের নির্দেশিকা মেনে এখানে তিনটি ইউনিটের দূষণরোধী সংস্কার কাজ করা হচ্ছে।’’ জানা গিয়েছে, ওই তিনটি ইউনিটের মধ্যে প্রথম ইউনিটের কাজ সম্পূর্ণ হয়েছে ইতিমধ্যেই। দ্বিতীয়টির কাজ চলছে। মন্ত্রী দাবি, এ মাসের ২০ তারিখের মধ্যে সে কাজ সম্পূর্ণ হবে। তৃতীয় ইউনিটের কাজও শুরু হবে। মন্ত্রী স্বীকার করেন দূষণের মাত্রা সর্বনিম্ন হওয়াই উচিত। এবং এ বিষয়ে রাজ্য সরকারও তৎপর। তাপবিদ্যুৎ কেন্দ্রের ছাই পুকুর থেকে ছাই তুলে গাড়িতে করে বিভিন্নস্থানে নিয়ে যাওয়ার সময় তা ঠিকমত ঢাকার ব্যবস্থা না থাকায় দূষণ ছড়ায়। কোলাঘাটের বিরুদ্ধে এ অভিযোগ দীর্ঘদিনের। শোভনবাবু সে প্রসঙ্গে বলেন, ‘‘বিদ্যুৎ উন্নয়ন নিগমের চেয়ারম্যানকে এ বিষয়ে সচেতন থাকতে বলা হবে।’’ এ দিন বিদ্যুৎমন্ত্রী সকাল সাড়ে ১১ টা নাগাদ কোলাঘাট তাপবিদ্যুৎ কেন্দ্রে এসে পৌঁছান। তারপর বিদ্যুৎকেন্দ্রে ভিতরে প্রথম দু’টি ইউনিটের দূষণ রোধক ব্যবস্থার সংস্কার কাজ পরিদর্শন করতে যান। তাপ বিদ্যুৎকেন্দ্রের জেনারেল ম্যানেজার তাপস পাত্র-সহ পদস্থ আধিকারিকরা তাঁর সঙ্গে ছিলেন। এরপর মন্ত্রী বিদ্যুৎকেন্দ্রের আধিকারিকদের সঙ্গে বৈঠকে বসেন। জানা গিয়েছে, সেখানে পরামর্শ দিয়েছেন, যত দ্রুত সম্ভব এই সংস্কার কাজ সেরে ফেলার। আগামী সোমবার মুখ্যমন্ত্রী মমতা বন্দ্যোপাধ্যায় ভাঙড় সফর করবেন। ভাঙড়ে বিদ্যুতের গ্রিড তৈরির বিরুদ্ধে আন্দোলন ঘিরে গত জানুয়ারিতে গোলমাল হয়েছিল। সেই প্রসঙ্গে শোভনবাবু এ দিন বলেন, ‘‘ভাঙড়ের মানুষ যাঁরা ভুল বুঝেছিলেন, তাঁরা অনেকেই ফিরে এসেছেন। বুঝতে পেরেছেন বিদ্যুতের গ্রিডের প্রয়োজন রয়েছে। এখন তাঁরাই কাজে যুক্ত হয়েছেন। মুখ্যমন্ত্রী সেখানে যাচ্ছেন।’’ মন্ত্রী দাবি করেন, রাজ্যে লোডশেডিং সমস্যা দূর করার জন্য রাজ্যে ১৭৫ টি নতুন সাব-স্টেশন গড়ার কাজ হচ্ছে। তবে কিছু ক্ষেত্রে কাজে ছোটখাট বাধা আসছে। ফলে বিদ্যুৎ লাইনের কাজ আটকে যাচ্ছে। এ বিষয়ে সকলের সহায়তার আর্জিও জানান তিনি। বিজেপির ইন্ধনেই বিমল গুরুঙ্গরা পাহাড়ে গণ্ডগোল করেছে বলেও অভিযোগ করেন তিনি। পরে কোলাঘাট ইঞ্জিনিয়ারিং কলেজের এক অনুষ্ঠানেও যোগ দেন মন্ত্রী। বিকেলে বলাকা মঞ্চে তাপবিদ্যুৎ কেন্দ্রের কর্মী সংগঠন আয়োজিত এক আলোচনা সভায় যোগ দেন।