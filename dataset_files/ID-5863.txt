তৃতীয় বিশ্বের দেশগুলোর জলবায়ু ঋণ বাতিলের দাবি জানিয়েছেন নাগরিক সমাজ প্রতিনিধিরা। তারা বলেছেন, ধনী দেশ ও আন্তর্জাতিক আর্থিক সংস্থাগুলো জলবায়ু অর্থায়নের নামে ক্ষতিগ্রস্ত দেশগুলোকে ঋণগ্রস্ত করছে। এটা বন্ধ করতে হবে। জলবায়ু পরিবর্তনের জন্য ঐতিহাসিকভাবে দায়ী ধনী দেশগুলোকে ক্ষতিপূরণ দিতে হবে, কোনোভাবেই ঋণ নয়। বৃহস্পতিবার জাতীয় প্রেস ক্লাবের সামনে অনুষ্ঠিত মানববন্ধন ও সমাবেশ থেকে এই দাবি জানানো হয়। বাংলাদেশ কৃষক ফেডারেশন, সেন্টার ফর পার্টিসিপেটরি রিসার্চ অ্যান্ড ডেভেলপমেন্ট (সিপিআরডি), ইক্যুইটি অ্যান্ড জাস্টিস ওয়ার্কিং গ্রুপ বাংলাদেশ (ইক্যুইটিবিডি), গ্লোবাল ল থিঙ্কার্স সোসাইটি (জিএলটিএস), নিরাপদ ডেভেলপমেন্ট ফাউন্ডেশন (এনডিএফ), সুন্দরবন ও উপকুল সুরক্ষা আন্দোলন, ইয়ুথ নেট ফর ক্লাইমেট জাস্টিস এবং ওয়াটারকিপার্স-বাংলাদেশ কর্মসূচির আয়োজন করে। কোস্ট ফাউন্ডেশনের মোস্তফা কামাল আকন্দের সঞ্চালনায় এতে বক্তব্য রাখেন ইক্যুইটিবিডির রেজাউল করিম চৌধুরী, ওয়াটারকিপার্স-বাংলাদেশের সমন্বয়ক শরীফ জামিল, কৃষক ফেডারেশনের বদরুল আলম প্রমুখ।