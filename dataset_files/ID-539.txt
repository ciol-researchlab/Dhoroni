দিল্লিতে দূষণের মাত্রা ক্রমেই বাড়ছে। বাতাসের গুণগত মান (একিউআই)-এর সূচক ‘অতি ভয়ানক’ পর্যায়ে পৌঁছেছে। এই পরিস্থিতিতে দূষণ রুখতে জিআরএপি (গ্রেডেড রেসপন্স অ্যাকশন প্ল্যান)-এর চতুর্থ পর্যায়ে যে পদক্ষেপের কথা বলা হয়েছে, দিল্লি এবং আশপাশের এলাকায় তা কার্যকর করার নির্দেশ দিল কেন্দ্র। সরকারি এবং বেসরকারি দফতরগুলিকে কেন্দ্রের নির্দেশ, এখন থেকে ৫০ শতাংশ কর্মী অফিসে বসে কাজ করবেন। বাকি ৫০ শতাংশ বাড়ি থেকে কাজ করবেন। দূষণ রুখতে কেন্দ্রের কমিশন ফর এয়ার কোয়ালিটি ম্যানেজমেন্ট কিছু পদক্ষেপের খসড়া তৈরি করেছে। তাকেই বলে গ্রেডেড রেসপন্স অ্যাকশন প্ল্যান। একিউআই ৪৫০ ছাড়ালে তখন দূষণের মাত্রা ‘অতি ভয়ানক’ বলে ধরা হয়। সে সময় জিএআরপির চতুর্থ পর্যায় মেনে পদক্ষেপ করা হয়। দিল্লিতে সেই মতো পদক্ষেপ করারই নির্দেশ দিল কেন্দ্র। দূষণ-বিরোধী জিআরপিএ মেনে প্রথম, দ্বিতীয় এবং তৃতীয় পর্যায়ে যা যা পদক্ষেপ করা জরুরি, তা-ও করতে হবে দিল্লিতে। দূষণ রোধে আর কী কী পদক্ষেপ করা যায়, তা নিয়ে সোমবার বৈঠকে বসছে দিল্লির কেজরীওয়াল সরকার। জিআরএপির চতুর্থ পর্যায়ে আটটি পদক্ষেপের কথা বলা হয়েছে। এই পরিকল্পনা মেনে এলএনজি বা সিএনজি চালিত ছাড়া দিল্লিতে কোনও ট্রাক প্রবেশ করতে পারবে না। ডিজেল চালিত মাঝারি মাপের যান এবং ভারী মালবাহী যানও প্রবেশ করতে পারবে না। তবে জরুরি পরিষেবা বহনকারী ট্রাক এবং চার চাকার ক্ষেত্রে এই নিষেধাজ্ঞা নেই। এই পরিকল্পনা মেনে প্রশাসন চাইলে দিল্লিতে পঞ্চম থেকে অষ্টম শ্রেণির পর্যন্ত ক্লাস অনলাইনে করার নির্দেশ দিতে পারে। এমনকি একাদশ শ্রেণি পর্যন্ত ক্লাস চলতে পারে অনলাইনে। রাজধানীর প্রাথমিক স্কুলগুলি ইতিমধ্যে ১০ নভেম্বর পর্যন্ত বন্ধ রাখার নির্দেশ দিয়েছে দিল্লি সরকার। চতুর্থ পর্যায়ের পরিকল্পনা মেনে, রাজ্য সরকার নিজের কর্মীদের বাড়ি বসে কাজের নির্দেশ দিতে পারে। জিআরএপি মেনে কলেজ, উচ্চশিক্ষা প্রতিষ্ঠান বন্ধ রাখার নির্দেশ দিতে পারে। জোড়-বিজোড় নম্বর প্লেটের ভিত্তিতে রাস্তায় গাড়ি চালানোর নির্দেশ দিতে পারে। অর্থাৎ এক দিন চলবে জোড় নম্বর প্লেটের গাড়ি। পরের দিন চলবে উল্টোটা। অন্য রাজ্য থেকে জরুরি পরিষেবা বহন করছে, শুধু এমন ট্রাকই প্রবেশ করতে পারবে দিল্লিতে। কেন্দ্রীয় দূষণ নিয়ন্ত্রণ বোর্ড (সিপিসিবি)-এর তথ্য অনুযায়ী, রবিবার সকালে দিল্লির বাতাসের গুণগত মান ছিল ৪৬০। ঘন ধোঁয়াশায় ঢেকেছে রাজধানী। সিপিসিবি-র তথ্য অনুযায়ী, রবিবার আয়ানগরের একিউ পৌঁছেছে ৪৬৪-তে। দ্বারকার সেক্টর ৮-এ ৪৮৬, জহাঙ্গিরপুরীতে ৪৬৩ এবং ইন্দিরা গান্ধী আন্তর্জাতিক বিমানবন্দরের টার্মিনাল ৩-তে একিউআই ৪৮০।