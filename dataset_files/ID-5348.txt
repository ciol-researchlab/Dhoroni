দেশের বহু এলাকায় তীব্র-মাঝারি শৈত্যপ্রবাহ বয়ে যাওয়ার পর পরিস্থিতির উন্নতি হয়েছে। তবে শীত কাটলেও নতুন করে দুর্ভাবনা বাড়িয়েছে ঝড়-বৃষ্টির শঙ্কা। আবহাওয়া অফিস জানিয়েছে, দেশের বিভিন্ন অঞ্চলে হালকা বজ্রসহ বৃষ্টিপাত হতে পারে। দেশের আট বিভাগের মধ্যে ছয়টিতেই বৃষ্টির পূর্বাভাস দিয়েছে আবহাওয়া অফিস। বিভাগগুলো হলো রংপুর, রাজশাহী, ময়মনসিংহ, সিলেট, ঢাকা ও খুলনা। গতকাল শনিবার পরবর্তী ২৪ ঘণ্টার পূর্বাভাসে বলা হয়েছে, দেশের এই ছয় বিভাগের দু-এক জায়গায় হালকা বা বজ্রসহ বৃষ্টি হতে পারে। এ ছাড়া দেশের অন্যত্র আংশিক মেঘলা আকাশসহ আবহাওয়া শুষ্ক থাকতে পারে বলেও পূর্বাভাসে বলা হয়েছে। পূর্বাভাসে বলা হয়, বর্তমানে উপ-মহাদেশীয় উচ্চচাপ বলয়ের বর্ধিতাংশ বিহার ও তত্সংলগ্ন এলাকায় অবস্থান করছে। এর বর্ধিতাংশ হিমালয়ের পাদ-দেশীয় পশ্চিমবঙ্গ ও তত্সংলগ্ন এলাকায় অবস্থান করছে। মৌসুমের স্বাভাবিক লঘুচাপ অবস্থান করছে দক্ষিণ বঙ্গোপসাগরে। এই অবস্থায় রবিবার সকাল পর্যন্ত রংপুর, রাজশাহী, ময়মনসিংহ, সিলেট, ঢাকা ও খুলনা বিভাগের দুই-এক জায়গায় হালকা/বজ্রসহ বৃষ্টি হতে পারে। এছাড়া দেশের অন্যত্র আংশিক মেঘলা আকাশসহ আবহাওয়া শুষ্ক থাকতে পারে। শেষরাত থেকে সকাল পর্যন্ত সারা দেশের কোথাও কোথাও হালকা থেকে মাঝারি ধরনের কুয়াশা পড়তে পারে। সারা দেশে রাতের তাপমাত্রা ১ থেকে ২ ডিগ্রি সেলসিয়াস বাড়তে পারে এবং দিনের তাপমাত্রা সামান্য হ্রাস পেতে পারে। ঢাকায় এ সময় উত্তর-পশ্চিম/উত্তর দিক থেকে বাতাসের গতিবেগ থাকবে ঘণ্টায় সর্বোচ্চ ৬ থেকে ১২ কিলোমিটার। এদিকে তিন দিন পর তাপমাত্রা আবার কমার আভাস রয়েছে। এক্ষেত্রে আরেকটি শৈত্যপ্রবাহ বয়ে যেতে পারে। তবে সেটা তীব্র হওয়ার সম্ভাবনা কম। বর্তমানে দেশের প্রায় সব জায়গায় ঠান্ডার প্রকোপ কমেছে। সর্বনিম্ন তাপমাত্রাও ওঠে এসেছে ১১ ডিগ্রি সেলসিয়াসের ওপরে। অন্যদিকে কৃষি আবহাওয়ার পূর্বাভাসে বলা হয়েছে, উজ্জ্বল সূর্যকিরণ থাকবে ছয় থেকে সাত ঘণ্টা। আর বাষ্পীভবন হবে ২ দশমিক ৫০ মিলিমিটার থেকে ৩ দশমিক ৫০ মিলিমিটার। গতকাল সর্বনিম্ন তাপমাত্রা রেকর্ড করা হয়েছে শ্রীমঙ্গলে ৮ দশমিক ৩ ডিগ্রি সেলসিয়াস। এ ছাড়া দেশের কোথাও তাপমাত্রা ১০ ডিগ্রি সেলসিয়াসের নিচে নেই বা শৈত্যপ্রবাহ বয়ে যাচ্ছে না।