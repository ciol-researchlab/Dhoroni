অভিনব কায়দায় কপ২৬ জলবায়ু সম্মেলনে বার্তা পাঠিয়েছেন প্রশান্ত মহাসাগরীয় দ্বীপরাষ্ট্র টুভালুর পররাষ্ট্রমন্ত্রী সাইমন কোফে। হাঁটু পর্যন্ত পানিতে দাঁড়িয়ে বক্তব্য দিয়েছেন সাইমন। জলবায়ু পরিবর্তন মোকাবিলার গুরুত্ব বোঝাতেই তার এ আয়োজন। সাইমনের এ ভিডিও বার্তাটি গ্লাসগোতে চলমান জলবায়ু সম্মেলনে পাঠানো হয়েছে। খবর রয়টার্সের প্রতিবেদনে বলা হয়, জলবায়ু পরিবর্তনের কারণে সমুদ্রপৃষ্ঠের উচ্চতা বেড়ে যাওয়ায় টুভালু কতটা তলিয়ে যাওয়ার ঝুঁকিতে রয়েছে, তা বোঝাতে সাইমন নিজেই নেমে গেছেন সমুদ্রে। সেখানে পানিতে দাঁড়িয়ে বক্তব্য দিয়েছেন তিনি। ভিডিওটি মঙ্গলবার জলবায়ু সম্মেলনে প্রচার করা হবে। এরই মধ্যে সাইমনের সমুদ্রে বক্তব্য দেওয়ার সে ছবি সামাজিক যোগাযোগমাধ্যমে ছড়িয়ে পড়েছে। ছবিতে দেখা গেছে, সমুদ্রের পানিতে বসানো হয়েছে মঞ্চ। সেখানে হাঁটুপানিতে দাঁড়িয়ে বক্তব্য দিচ্ছেন সাইমন। পরনে স্যুট ও টাই। স্যুট হাঁটুর ওপর পর্যন্ত গুটিয়ে রাখা। তার পেছনে জাতিসংঘ ও টুভালুর পতাকা। সমুদ্রপৃষ্ঠের উচ্চতা বৃদ্ধির বিপরীতে টুভালুর সংগ্রামের কথা সবাইকে জানাতে এমন পদক্ষেপ নেন সাইমন। জলবায়ু সম্মেলনকে উদ্দেশ করে দেওয়া ভিডিও বার্তার এ ব্যাপারে সাইমন বলেন, জলবায়ু পরিবর্তনজনিত প্রভাবের কারণে টুভালু বাস্তবে যে পরিস্থিতির মধ্যে আছে, তা কপ২৬ সম্মেলনস্থলে উপস্থাপনের লক্ষ্যে ভিডিও বার্তাটি এভাবে দেওয়া হয়েছে। সরকারি এক কর্মকর্তা জানান, ফুনাফুতির প্রধান দ্বীপ ফোনগাফালের শেষ প্রান্তে ভিডিওটি ধারণ করেছে সরকারি সম্প্রচারমাধ্যম টিভিবিসি। জলবায়ু পরিবর্তনজনিত প্রভাব কমিয়ে আনতে জরুরি পদক্ষেপ নিতে পরিবেশবিদরা যখন বিশ্বনেতাদের চাপ দিয়ে যাচ্ছেন, তখনই এই ভিডিও বার্তা দিলেন কোফে।