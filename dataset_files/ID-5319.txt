দিনাজপুর, নীলফামারী, কুড়িগ্রাম, পঞ্চগড়, কুষ্টিয়া, রাজশাহী, পাবনা, নওগাঁ ও শ্রীমঙ্গলের অঞ্চলসমূহের ওপর দিয়ে মৃদু শৈত্যপ্রবাহ বয়ে যাচ্ছে। এই শৈত্যপ্রবাহ অব্যাহত থাকতে পারে এবং বিস্তার লাভ করতে পারে। কেবল উত্তরাঞ্চল নয়, দেশের প্রায় সর্বত্রই বইতে শুরু করেছে শৈত্যপ্রবাহ। মৃদু থেকে মাঝারি মাত্রার এই শৈত্যপ্রবাহে তাপমাত্রা নেমে যেতে পারে ৬ ডিগ্রি সেলসিয়াসে। আবহাওয়াবিদ ওমর ফারুক বলেন, এই শৈত্যপ্রবাহ তিন-চার দিন থাকতে পারে। এটি মৃদু থেকে মাঝারি মাত্রার। তাপমাত্রা ৮ থেকে ৬ ডিগ্রি সেলসিয়াসে নামতে পারে। বিশেষ করে উত্তরাঞ্চল ও উত্তর পশ্চিমাঞ্চলের তাপমাত্রা বেশি নামতে পারে। অন্য এলাকায় তাপমাত্রা কমলেও খুব বেশি কমবে না। আবহাওয়াবিদ রুহুল কুদ্দুস বলেন, আগামী দুই দিন তাপমাত্রা কিছুটা কমতে পারে। তবে অতি মাত্রায় কমার শঙ্কা আপাতত নেই। রংপুর ও রাজশাহীর কিছু এলাকায় শৈত্যপ্রবাহ বিস্তার লাভ করতে পারে। দুই দিন পর আবার তাপমাত্রা কিছুটা বাড়বে। তখন শৈত্যপ্রবাহও দূরীভূত হতে পারে। এছাড়া আজ সারা দেশেই দিনের তাপমাত্রা সামান্য বাড়তে পারে বলে জানান তিনি।গতকাল শনিবার দেশের সর্বনিম্ন তাপমাত্রা রেকর্ড করা হয়েছে রাজশাহী বিভাগের বদলগাছিতে ৮ ডিগ্রি সেলসিয়াস। এছাড়া চুয়াডাঙ্গায় ৮ দশমিক ৫, ডিমলায় ৮ দশমিক ৬, ঈশ্বরদী ও শ্রীমঙ্গলে ৯, সৈয়দপুর ও রাজারহাটে ৯ দশমিক ৫, দিনাজপুরে ৯ দশমিক ৬ ডিগ্রি সেলসিয়াস। এদিকে বিভাগীয় শহরগুলোর মধ্যে ঢাকায় আজ সর্বনিম্ন ১৫ দশমিক ৬, ময়মনসিংহে ১২ দশমিক ২, চট্টগ্রামে ১৫ দশমিক ৩, সিলেটে ১৪, রাজশাহীতে ৯, রংপুরে ১১, খুলনায় ছিল ১২ এবং বরিশালে ১১ দশমিক ৪ ডিগ্রি সেলসিয়াস রেকর্ড করা হয়েছে। আবহাওয়া অধিদপ্তর জানায়, উপমহাদেশীয় উচ্চচাপ বলয়ের বর্ধিতাংশ পশ্চিমবঙ্গ ও আশপাশের এলাকায় অবস্থান করছে। মৌসুমি লঘুচাপ দক্ষিণ বঙ্গোপসাগরে অবস্থান করছে। এর প্রভাবে অস্থায়ীভাবে আকাশ মেঘলাসহ আবহাওয়া প্রধানত শুষ্ক থাকতে পারে। শেষরাত থেকে সকাল পর্যন্ত নদী অববাহিকার কোথাও কোথাও মাঝারি থেকে ঘন কুয়াশা পড়তে পারে। এছাড়া দেশের অন্য এলাকার কোথাও কোথাও হালকা থেকে মাঝারি ধরনের কুয়াশা পড়তে পারে। সারা দেশের রাত ও দিনের তাপমাত্রা সামান্য হ্রাস পেতে পারে বলেও আবহাওয়ার খবরে জানা গেছে। আজ ঢাকায় সূর্যাস্ত সন্ধ্যা ৫টা ২০ মিনিটে আর আগামীকাল ঢাকায় সূর্যোদয় ঘটবে ভোর ৬টা ৪০ মিনিটে। আগামী ৭২ ঘণ্টায় আবহাওয়ার অবস্থা সামান্য পরিবর্তন ঘটতে পারে।