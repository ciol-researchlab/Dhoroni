রামপালের কয়লাভিত্তিক তাপ বিদ্যুৎকেন্দ্রে বায়ু, পরিবেশ ও জীববৈচিত্র্যর ক্ষতি কমাতে আধুনিক যন্ত্রপাতি ব্যবহার করা হচ্ছে। তবে পরিবেশবিদরা দাবি করেন, পরিবেশ দূষণের মাত্রা কিছুটা কমতে পারে, কিন্তু দূষণ বন্ধ হবে না। বাংলাদেশ-ইন্ডিয়া ফ্রেন্ডশিপ পাওয়ার কোম্পানি (প্রা.) লিমিটেডের প্রকল্প পরিচালক সুভাষ চন্দ্র পান্ডে বলেন, “সুপার ক্রিটিক্যাল প্রযুক্তির মাধ্যমে বিদ্যুৎকেন্দ্রটি স্থাপন করা হচ্ছে। ফ্লু গ্যাস নির্গমনের জন্য কেন্দ্রটিতে বাংলাদেশের সবচেয়ে উঁচু চিমনি (২৭৫ মিটার) রয়েছে। কয়লার জন্য অগ্রিম জাহাজ আনলোডার নির্মাণের পাশাপাশি একটি সম্পূর্ণ ঘিরে রাখা স্টক ইয়ার্ড, কম ছাই ও সালফারযুক্ত উচ্চ গ্রেডের কয়লা ব্যবহার করা হবে।” প্রকল্প পরিচালক বলেন, “মেগা পাওয়ার প্ল্যান্টের দুটি ইউনিট চালু হয়ে গেলে মৈত্রী সুপার থার্মাল পাওয়ার প্রজেক্টটি হবে বাংলাদেশের বৃহত্তম পাওয়ার প্ল্যান্টগুলোর মধ্যে একটি। কেন্দ্রেটির ইউনিট-২ আগামী বছরের শুরুর দিকে চালু হবে বলে আশা করা হচ্ছে।” খুলনা বিশ্ববিদ্যালয়ের পরিবেশ বিজ্ঞান ডিসিপ্লিনের প্রধান প্রফেসর ড. আব্দুল্লাহ হারুন চৌধুরী বলেছেন, “রামপাল প্রকল্পে চিমনিসহ যে আধুনিক যন্ত্রপাতি ব্যবহার করা হচ্ছে সেগুলো সঠিকভাবে পর্যবেক্ষণ করা হলে দূষণের মাত্রা কমতে পারে। কিন্তু পরিবেশ দূষণ বন্ধ হবে না। এক্ষেত্রে প্রকল্প ব্যবস্থাপনায় নিযোজিতদের আরও আন্তরিক হতে হবে।” খুলনা প্রকৗশল ও প্রযুক্তি বিশ্ববিদ্যালয়ের (কুয়েট) আারবান অ্যান্ড রিজিওনাল প্লানিং বিভাগের প্রধান জলবায়ু বিশেষজ্ঞ প্রফেসর ড. মোস্তফা সারওয়ার বলেন, পরিবেশগত যে সমীক্ষাগুলো করা হয় তা প্রকল্পের ধরন অনুযায়ী পূর্নাঙ্গ পরিবেশগত ও সামাজিক সমীক্ষা। রামপালের তাপ বিদ্যুৎকেন্দ্রের ক্ষেত্রেও করা হয়েছে। বায়ু, পানি ও ইকোলজি বা ইকোসিস্টেমের ওপর যে প্রভাব পড়বে তা মিনিমাইস করতে সেখানে বিস্তারিতভাবে ৪ ডজন মিটিগেশন মেজার উল্লেখ করা হয়েছে। তিনি আরও বলেন, “অর্থনৈতিক ব্যাকআপ ও টেকনোলজিক্যাল ব্যাকআপ বা হিউম্যান রিসোর্স ব্যাকআপ নয়, গুরুত্বপূর্ণ হল মনিটরিং ব্যবস্থা। যথাযথ মনিটরিং হলে আমরা ক্ষতি কমাতে সক্ষম হবো। আর শুরুতেই পরিবেশগত নিরীক্ষায় ব্যবস্থা নেওয়া হয়েছে বলে থেমে গেলে চলবে না। এটা একটা চলমান প্রক্রিয়া। প্রতিটি স্তরে স্তরে মনিটরিং করতে হবে।” বাংলাদেশ পরিবেশ আইনজীবী সমিতির (বেলা) খুলনার বিভাগীয় সমন্বয়কারী মাহফুজুর রহমান মুকুল বলেন, রামপালে যেসব টেকনোলজির কথা বলা হচ্ছে সেগুলো খুবই উচ্চ ক্ষমতা সম্পন্ন। এ টেকনোলজি সম্পর্কে আমাদের ধারণা নেই। কিন্তু এগুলোর ব্যবহার ও মনিটরিংয়ের যে ব্যবস্থার কথা বলা হচ্ছে তা দিয়ে দূষণ কমানো যাবে কি-না তা নিয়ে আমরা সন্দিহান। তিনি বলেন, “এই প্রকল্প থেকে বের হওয়া পানি প্রচণ্ড গরম থাকবে। সেই পানি ঠাণ্ডা করেই নদীতে ফেলা হবে বলে বলা হচ্ছে, তবে তা বিশ্বাসযোগ্য না। কারণ ওই পরিমাণ পানির চাপ সামলানো সহজ হবে না। এছাড়া বিপুল পরিমাণ কয়লা সুন্দরবনের নদনদী দিয়েই আনতে হবে। এতে দুর্ঘটনাও ঘটবে বেশি। ইতোমধ্যে কয়লা আমদানি করার সময় বেশ কয়েকটি দুর্ঘটনা ঘটেছে। উৎপাদন শুরু হলে এ দুর্ঘটনার মাত্রা স্বাভাবিকভাবেই বেড়ে যাবে।” বাংলাদেশের কমিউনিস্ট পার্টির কেন্দ্রিয় কমিটির সাধারণ সম্পাদক ও বাংলাদেশ পরিবেশ আন্দোলনের (বাপা) নেতা কমরেড রুহিন হোসেন প্রিন্স বলেন, “রামপাল নানা কারণে সরকার করছে। এখানে কিন্তু সরকার কিছুটা হলেও পিছিয়ে এসেছে। রামপালে যত প্রজেক্ট হওয়ার কথা ছিল ততটা কিন্তু হচ্ছে না। চার ভাগের এক ভাগ হচ্ছে। ওইখানে মিল চললে আমার এ অঞ্চল ধ্বংস হবে, আমরা এই প্রকল্প চাই না।” প্রকল্পের বৈশিষ্ট্যগুলোর বিবরণে জানা গেছে, ১৩২০ মেগাওয়াট কয়লা চালিত বিদ্যুৎকেন্দ্রটি প্রায় দুইশো কোটি মার্কিন ডলার ব্যয়ে স্থাপন করা হচ্ছে। মৈত্রী সুপার থার্মাল পাওয়ার প্রজেক্ট ভারত সরকারের রেয়াতি অর্থায়ন প্রকল্পের অধীনে নির্মিত হচ্ছে। ভারত হেভি ইলেকট্রিক্যালস লিমিটেডের (বিএইচইএল) জন্য বাংলাদেশ-ইন্ডিয়া ফ্রেন্ডশিপ পাওয়ার কোম্পানি প্রাইভেট লিমিটেড (বিআইএফপিসিএল) এটি নির্মাণ করছে। ৬৬০ মেগাওয়াট করে দুইটি সর্বমোট ১৩২০ মেগাওয়াটের কয়লা চালিত বিদ্যুৎকেন্দ্রের ইউনিট-১ সফলভাবে গত ১৫ আগস্ট জাতীয় গ্রিডের সঙ্গে সমন্বয় করা হয়।