সাতক্ষীরার শ্যামনগরে জলবায়ু পরিবর্তনজনিত ক্ষতিপূরণের দাবিতে সাইকেল র‌্যালি হয়েছে। বৃহস্পতিবার বেলা ১১টায় উপজেলার ঈশ্বরীপুর ইউনিয়নের আজাদ মঞ্চ থেকে শুরু হয়ে র‌্যালিটি প্রেস ক্লাবে শেষ হয়। উন্নয়ন গবেষণা প্রতিষ্ঠান বারসিকের সহযোগিতায় সিডিও ইয়ুথ টিমের উদ্যোগে র‌্যালির আয়োজন করা হয়। পরে র‌্যালিতে অংশগ্রহণকারী যুবারা উপজেলা নির্বাহী কর্মকর্তা বরাবর স্মারকলিপি দেন। র‌্যালিতে অংশ নেওয়া যুবকরা 'উপকূল বাঁচাতে টেকসই বেড়িবাঁধ চাই', 'বেঁচে থাকার অধিকার চাই, জলবায়ু সুবিচার', 'কার্বন নিঃসরণ হ্রাস করি, পৃথিবী রক্ষা করি', 'উপকূলের ভারসাম্য রক্ষা করি, খাদ্য নিরাপত্তা নিশ্চিত করি', 'ক্ষতিপূরণের অঙ্গীকার, জলবায়ুর সুবিচার' নানান স্লোগান সংবলিত প্ল্যাকার্ড বহন করে। র‌্যালি শেষে জলবায়ু পরিবর্তনজনিত ক্ষতিপূরণের দাবির প্রতি সংহতি প্রকাশ করে বক্তব্য দেন সাংবাদিক জি এম আকবর কবীর, জনসংগঠন সমন্বয় কমিটির সভাপতি শেখ সিরাজুল ইসলাম, সুন্দরবন স্টুডেন্ট সলিডারিটি টিমের স্বেচ্ছাসেবক সাইদুল ইসলাম, সিডিও ইয়ুথ টিমের স্বেচ্ছাসেবক হাফিজুর রহমান, বারসিকের আঞ্চলিক সমন্বয়কারী রামকৃষ্ণ জোয়ারদার প্রমুখ।