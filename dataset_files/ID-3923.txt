পরিবেশদূষণের দায়ে চট্টগ্রাম রপ্তানি প্রক্রিয়াজাতকরণ অঞ্চলের (ইপিজেড) কেন্দ্রীয় বর্জ্য শোধনাগার প্ল্যান্টকে (ইটিপি) ২ কোটি ৫৯ লাখ ২০ হাজার টাকা জরিমানা করেছে পরিবেশ অধিদপ্তর। আজ সোমবার অধিদপ্তরের মহনগর কার্যালয়ের পরিচালক হিল্লোল বিশ্বাস এই জরিমানা করেন। এ বিষয়ে আজ নগরীর খুলশীতে পরিবেশ অধিদপ্তরের কার্যালয়ে শুনানি অনুষ্ঠিত হয়। অধিদপ্তরের উপপরিচালক মিয়া মাহমুদুল হক বিষয়টি নিশ্চিত করে বলেন, সরেজমিনে পরিদর্শন করে ইটিপি থেকে নির্গত তরলের নমুনা পরীক্ষা করা হয়। তাতে দূষণের প্রমাণ পাওয়া গেছে। এ কারণে শুনানি শেষে তাদের জরিমানা করা হয়। এর আগেও গত বছর একই প্রতিষ্ঠানকে দুই লাখ টাকা জরিমানা করা হয়েছিল বলে জানান তিনি। পরিবেশ অধিদপ্তর সূত্র জানায়, ইটিপি থেকে নির্গত তরলের টিডিএস, সিওডি ও বিওডিসহ বিভিন্ন প্যারামিটার পরিবেশ সংরক্ষণ বিধিমালা ২০২৩ অনুযায়ী গ্রহণযোগ্য মানমাত্রার বাইরে রয়েছে। এ কারণে তাদের শুনানিতে উপস্থিত থাকার জন্য বলা হয়। শুনানিতে প্রতিষ্ঠানটির ইপিজেড কেন্দ্রীয় বর্জ্য শোধনাগারের সহকারী মহাব্যবস্থাপক আবরার আহমেদ চৌধুরী ও আসিফ মোজতবা এবং রসায়নবিদ স্বরূপ চক্রবর্তী উপস্থিত ছিলেন। উল্লেখ্য, ইপিজেডের বিভিন্ন কারখানার বর্জ্য এই কেন্দ্রীয় শোধনাগারের মাধ্যমে পরিশোধন করা হয়ে থাকে।