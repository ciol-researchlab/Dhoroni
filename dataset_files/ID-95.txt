পরিবেশ দূষণের দায়ে রাজধানীতে ১৭টি যানবাহনকে ৪১ হাজার ৯০০ টাকা জরিমানা করেছে পরিবেশ অধিদপ্তর। এছাড়া ছয়টি প্রতিষ্ঠানকে ৩৪ হাজার টাকা জরিমানা করা হয়েছে। সোমবার (২০ ফেব্রুয়ারি) বিষয়টি সংবাদমাধ্যমকে জানিয়েছেন পরিবেশ, বন ও জলবায়ু পরিবর্তনবিষয়ক মন্ত্রণালয়ের সিনিয়র তথ্য অফিসার দীপঙ্কর বর। পরিবেশ অধিদপ্তর জানায়, পরিবেশ অধিদপ্তরের মনিটরিং অ্যান্ড অ্যানফোর্সমেন্ট উইং, ঢাকা মহানগর কার্যালয়, ঢাকা জেলা কার্যালয় ও ঢাকা জেলা প্রশাসনের উদ্যোগে ঢাকা মহানগরের মানিকমিয়া এভিনিউ, উত্তরা, যাত্রাবাড়ী, বংশাল ও খিলগাঁও এলাকায় ভ্রাম্যমাণ আদালত পরিচালনা করা হয়েছে। এ সময় নির্মাণ সামগ্রী খোলা অবস্থায় রেখে বায়ুদূষণের দায়ে উত্তরা এলাকায় দুটি প্রতিষ্ঠানকে ছয় হাজার টাকা, খিলগাঁও এলাকায় দুটি প্রতিষ্ঠানকে ১৫ হাজার টাকা এবং বংশালে দুটি প্রতিষ্ঠানকে ১৩ হাজার টাকা জরিমানা করা হয়। এছাড়া কালো ধোঁয়া দ্বারা বায়ুদূষণের দায়ে যাত্রাবাড়ী এলাকায় ছয়টি যানবাহনকে ১৫ হাজার টাকা এবং মানিকমিয়া এভিনিউ এলাকায় ১১টি যানবাহনকে ২৬ হাজার ৯০০ টাকা জরিমানা করা হয়েছে। পরিবেশ অধিদপ্তর আরও জানায়, তাদের মনিটরিং অ্যান্ড অ্যানফোর্সমেন্ট উইং ও জেলা প্রশাসনের যৌথ উদ্যোগে ঢাকা ও এর আশেপাশে বায়ুদূষণ বিরোধী অভিযান অব্যাহত থাকবে।