চাঁদপুরে বেপরোয়া ভরাট ও দখলে সরু হয়ে আসছে এক সময়ের খরস্রোতা ডাকাতিয়া নদী। নানা সময় বিষাক্ত কেমিক্যালের বর্জ্যপ্রবাহের কারণে ক্রমান্বয়ে দূষিত হয়ে উঠেছে এর পানি। নদীর দু’পাশে অবৈধভাবে স্থাপনা গড়ে তোলায় ক্রমান্বয়ে নষ্ট হচ্ছে এর পরিবেশ। চাঁদপুর নদীবন্দরকে ঘিরে এই দখলের প্রক্রিয়া বেশি বলে জানিয়েছেন স্থানীয়রা। বিনা বাধায় ভূমিদস্যুরা নদীর দু’পাশে গড়ে তুলছে বিভিন্ন অবৈধ স্থাপনা। এতে হুমকির মুখে পড়ছে নদীটি। অবৈধভাবে সরকারি খাস জমি দখল হয়ে যাওয়ায় কোটি কোটি টাকার রাজস্বও হারাচ্ছে সরকার। অবৈধ স্থাপনা চিহ্নিত করার জন্য কমিটি গঠন করা হলেও এখনও দৃশ্যমান হয়নি সে কাজ। সেজন্য রাজধানীর বুড়িগঙ্গা ও টঙ্গীর তুরাগ তীর সংরক্ষণের মতো উচ্ছেদ অভিযান শুরু করা যায়নি। ১৯৬০ সালে চাঁদপুরকে নদীবন্দর ঘোষণা করা হলে চাঁদপুর বিআইডব্লিউটিএ-কে ১৩০ একর জায়গা দেয়া হয়। এর মধ্যে সময় গড়িয়ে গেছে প্রায় ষাট বছর। এই দীর্ঘ সময়ে অবৈধ দখল আর ভরাটের ফলে বর্তমানে কতটুকু জায়গা রয়েছে তাও নির্দিষ্ট করে বলতে পারছে না খোদ জেলা প্রশাসন ও বিআইডব্লিউটিএ’র সংশ্লিষ্ট কর্তৃপক্ষ। ২০০৪ সাল থেকে বন্ধ রয়েছে ডাকাতিয়া নদীর দুই পাড়ের খাস জমির নবায়ন কার্যক্রম। তারপরও থেমে থেমে নদী সংলগ্ন শহর এলাকার বিভিন্ন স্থান দিয়ে দখল প্রক্রিয়ায় পাকা স্থাপনা নির্মাণ করা হচ্ছে। এ প্রক্রিয়া চাঁদপুর জেলা শহর থেকে শুরু করে ফরিদগঞ্জ, হাজীগঞ্জ, শাহরাস্তি হয়ে লাকসাম পর্যন্ত গিয়ে চলছে। হাজীগঞ্জ ও শাহরাস্তিতে রীতিমতো ডাকাতিয়া নদী দখল ও ভরাট করে ব্রিকফিল্ডসহ নানা স্থাপনা নির্মাণ করা হয়েছে। তবে ভয়াবহভাবে চাঁদপুরের বড় স্টেশন মোলহেড থেকে ইচলী পর্যন্ত ডাকাতিয়া নদীর দুই পাড় অবৈধভাবে দখল হয়ে যাচ্ছে। নদীর পাড় দখল করে গড়ে তুলেছে ইট-বালুর ব্যবসা কেন্দ্র, ডকইয়ার্ড, বাঁশ বিক্রির ব্যবসা প্রতিষ্ঠান। এখানেই শেষ নয়, ভূমিদস্যুরা নদীর পাড় ও সরকারি খাস জমি দখল করে নির্মাণ করেছে অসংখ্য স্থাপনা। গড়ে তোলা হচ্ছে বহুতল ভবনসহ আধাপাকা টিনশেড বসতবাড়ি ও বিভিন্ন ব্যবসা প্রতিষ্ঠান। নদীর পাড় ভরাট করেও অনেক জায়গায় গড়ে তোলা হয়েছে স্থাপনা। এতে দিন দিন সঙ্কুচিত হয়ে আসছে নদীটি। সবচেয়ে বেশি দখল হয়েছে নতুনবাজার পুরানবাজার ব্রিজের নতুনবাজার চৌধুরী ঘাট এলাকায় নদী এবং সরকারি খাস জমি। চাঁদপুর পৌর ঈদগাহের পেছনে বাঁশ বিক্রির অন্তরালে এখানে মূল্যবান সরকারি জমি দখল করা হয়েছে। অবৈধভাবে দুটি বহুতল ভবনের পর জনৈক দেলোয়ার বাঁশ ব্যবসার অন্তরালে নতুন করে তিনতলা বিল্ডিং নির্মাণ কাজ করছেন। মুখার্জিঘাট এলাকায় হাজী কাউছ মিয়ার প্রতিষ্ঠিত বোগদাদীয়া জামে মসজিদের পেছনে প্রায় অর্ধকোটি টাকা মূল্যের নদীর পাড়ের জায়গার ওপর পাকা বসতবাড়ি নির্মাণ করেছেন ছাত্তার ছিদ্দিকি নামে আরেকজন। এভাবে নদীর সব স্থান দিয়েই অবৈধভাবে দখল ও স্থাপনা নির্মাণ করে বসতি ও ব্যবসা-বাণিজ্য চলছে। নানাভাবে ডাকাতিয়া দখলের পাশাপাশি শহরের এসবি খালের সব ময়লা ডাকাতিয়ায় গিয়ে পড়ায় ডাকাতিয়ার পানিকে ক্রমান্বয়ে বিষাক্ত করে তোলা হচ্ছে। গেল বছর ডাকাতিয়া নদীতে খাঁচায় ভাসমান পদ্ধতিতে চাষ করা কয়েক কোটি টাকার বিভিন্ন প্রজাতির মাছ মরে ভেসে ওঠে। সংশ্লিষ্টদের তদন্তে জানা যায়, ডাকাতিয়ার পানি মারাত্মকভাবে সৃষ্ট দূষণে মাছ মরে গেছে। বর্তমানে ডাকাতিয়া নদীতে দেশীয় প্রজাতির মাছ শূন্য হয়ে যাওয়ায় এখন আর কোনো মাছ পাওয়া যাচ্ছে না বলে জানান চরমেয়াশা গ্রামের বৃদ্ধ জেলে যুধিষ্ঠির চন্দ্র দাস। পুরানবাজার ডিগ্রি কলেজের অধ্যক্ষ ও বাংলাদেশ পরিবেশ আন্দোলনের সাবেক সেক্রেটারি রতন কুমার মজুমদার বলেন, ডাকাতিয়া নদীর নাব্য কমে গিয়ে নদীদূষণ হচ্ছে। চাঁদপুরে স্যুয়ারেজ লাইনের সংযোগ ডাকাতিয়া নদীর সঙ্গে রেখে নদীকে দূষণ করা হচ্ছে। আন্তর্জাতিক নদী আইন অনুযায়ী, বর্ষায় নদীর দুই পাড়ে যতটুকু পর্যন্ত পানি উঠে ততটুকু পর্যন্ত নদী সীমানা। এটা দখল করার অধিকার কারও নেই। যদি কেউ দখল করে তারা আইনের ব্যত্যয় ঘটায়। ভূমিদস্যুদের প্রতিহত করার দায়িত্ব প্রশাসনের। তিনি বলেন, এটা নিশ্চিতভাবে বলা যায় যখন যেই সরকার ক্ষমতায় থাকে সেই সরকারের কিছু অসাধু প্রভাবশালী মহলের ছত্রছায়ায় এই দখল কাজ করা হয়ে থাকে। চাঁদপুর প্রেস ক্লাব সভাপতি ইকরাম চৌধুরী বলেন, ডাকাতিয়া নদীর দুই পাড়ের অবৈধ স্থাপনা উচ্ছেদ করে স্থায়ীভাবে বাঁধ দিয়ে দৃষ্টিনন্দন মেরিন ড্রাইভ ও পর্যটন কেন্দ্র করা যেতে পারে। চাঁদপুর নদীবন্দর কর্মকর্তা ও বিআইডব্লিউটির উপপরিচালক আ. রাজ্জাক জানান, ডাকাতিয়া নদী রক্ষায় অচিরেই অবৈধ দখলদারদের বিরুদ্ধে অভিযান চালানো হবে। জেলা প্রশাসনের মাধ্যমে অবৈধ দখল ও নির্মিত স্থাপনা চিহ্নিতকরণে অতিরিক্ত জেলা প্রশাসককে (রাজস্ব) প্রধান করে ইতিমধ্যে কমিটি গঠন করা হয়েছে। এছাড়া জরিপ কাজও সম্পন্ন করা হয়েছে। ফরিদগঞ্জে ইতিমধ্যে কিছু অভিযান পরিচালনা করা হয়েছে। হাজীগঞ্জ থেকে চাঁদপুর শহর পর্যন্ত জরিপে প্রায় আড়াইশ অবৈধ স্থাপনা চিহ্নিত করা হয়েছে। অতিরিক্ত জেলা প্রশাসক (সার্বিক) মুহাম্মদ আবদুল্লাহ আল মাহমুদ জামান যুগান্তরকে বলেন, জরিপে যেসব অবৈধ স্থাপনা চিহ্নিত করা হয়েছে তা ক্রাশ প্রোগ্রামের মাধ্যমে একসঙ্গে করার পরিকল্পনা রয়েছে। চলতি বছরেই এ উচ্ছেদ অভিযান চালানো হবে।