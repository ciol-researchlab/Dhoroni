বৃষ্টি নামল কলকাতায়। বিকেল গড়াতেই ঝমঝমিয়ে বৃষ্টি শুরু শহরে। আলিপুর আবহাওয়া দফতর জানিয়েছে, বৃষ্টির সঙ্গে ঘণ্টায় ৪০ থেকে ৫০ কিমি বেগে দমকা হাওয়া বইতে পারে। কলকাতার পাশাপাশি বৃষ্টির সম্ভাবনা রয়েছে হাওড়া, উত্তর ২৪ পরগনা, হুগলি, নদিয়ায়। ইতিমধ্যেই দক্ষিণবঙ্গের বিভিন্ন জেলায় বৃষ্টি শুরু হয়েছে। শুক্রবার সকাল থেকেই কলকাতা এবং সংলগ্ন এলাকায় ঝোড়ো হওয়া বইছিল। সকালের দিকে মাঝেমধ্যেই আকাশ আংশিক মেঘলা ছিল। তবে বেলা গড়াতেই চড়া রোদের দেখা পাওয়া যায় শহরের আকাশে। বিকেলের পর থেকে আবহাওয়ার বদল ঘটে। হাওয়া অফিস জানিয়েছে, সোমবার পর্যন্ত কলকাতা-সহ দক্ষিণবঙ্গের বিভিন্ন জেলায় বৃষ্টির সম্ভাবনা রয়েছে। বৃষ্টির সঙ্গে ঘণ্টায় ৩০ থেকে ৪০ কিমি বেগে ঝোড়ো হাওয়া বইতে পারে। পশ্চিম বর্ধমান, বীরভূম, মুর্শিদাবাদ, নদিয়ায় হাওয়ার বেগ হতে পারে ঘণ্টায় ৫০ থেকে ৬০ কিমি। দক্ষিণবঙ্গের পাশাপাশি উত্তরের জেলাগুলিতেও বৃষ্টি হতে পারে। শনিবার পর্যন্ত উত্তরের সব জেলায় বজ্রবিদ্যুৎ-সহ বৃষ্টির সম্ভাবনা রয়েছে। গত সোমবার কলকাতা-সহ রাজ্যের বিভিন্ন জেলায় ঝড়বৃষ্টি হয়। কয়েক মিনিটের ঝড়ে লন্ডভন্ড হয়ে গিয়েছিল কলকাতা। হাওয়া অফিস জানিয়েছিল, শহরে ঘণ্টায় ৮৪ কিমি বেগে ঝড় হয়েছিল। শহরের বিভিন্ন রাস্তায় গাছ ভেঙে পড়ে। দুর্যোগে রাজ্যে ৩ জনের মৃত্যু হয়েছিল। আবহাওয়া দফতর জানিয়েছে, আগামী ২ দিনে তাপমাত্রার খুব একটা হেরফের হবে না। তবে তার পর ৩ দিনে ২ থেকে ৩ ডিগ্রি করে বৃদ্ধি পেতে পারে তাপমাত্রা।