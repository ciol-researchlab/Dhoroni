পরিবেশ রক্ষায় বিশ্বের সামনে ভারত নজির তৈরি করেছে বলে দাবি করলেন প্রধানমন্ত্রী নরেন্দ্র মোদী। বিশ্ব পরিবেশ দিবসে দিল্লির বিজ্ঞান মঞ্চে আজ ‘মাটি বাঁচাও’ শীর্ষক এক অনুষ্ঠানে বক্তৃতা দেন প্রধানমন্ত্রী। সেখানে তিনি বলেছেন, পরিবেশ রক্ষায় ভারতের চেষ্টা বহুমাত্রিক। মাটি রক্ষায় পাঁচটি বিষয়ের উপরে গুরুত্ব দিয়েছেন মোদী। কংগ্রেস অবশ্য প্রধানমন্ত্রীর যাবতীয় দাবি উড়িয়ে দিয়েছে। প্রবীণ কংগ্রেস নেতা জয়রাম রমেশের অভিযোগ, মোদী সরকার দেশের পরিবেশ আইনকে দুর্বল করছে। আর আন্তর্জাতিক মঞ্চে গিয়ে ‘ইকো-চ্যাম্পিয়ন’ হওয়ার দাবি করেছে। পরিবেশ দিবসের অনুষ্ঠানে মাটি রক্ষায় বিশেষ জোর দিয়েছেন মোদী। তিনি জানিয়েছেন, গত আট বছরে দেশের ২০ হাজার বর্গ কিলোমিটার বনাঞ্চলে ঢেকে দেওয়া গিয়েছে। বন্যপ্রাণীর সংখ্যাও রেকর্ড সংখ্যক বৃদ্ধি পেয়েছে। প্রধানমন্ত্রী জানিয়েছেন, মাটি বাঁচাতে তাঁর সরকার মূলত পাঁচটি বিষয়ের উপরে জোর দিচ্ছে। সেগুলি হল— মাটিকে কী ভাবে রাসায়নিক মুক্ত করা যায়। দুই, মাটিতে বসবাসকারী প্রাণীদের বাঁচানো। তিন, মাটিতে জলের পরিমাণ বাড়ানো। চার, কম ভূগর্ভস্থ জলের কারণে মাটির যে ক্ষতি হচ্ছে তা লাঘব করা এবং পাঁচ, বনভূমি কমে গিয়ে মাটির ক্ষয় বন্ধ করা। প্রধানমন্ত্রী আজ বলেন, ‘‘আজ থেকে সাত-আট বছর আগে ইথানল নিয়ে দেশে তেমন চর্চাই হত না। কিন্তু ইথানল একবিংশ শতাব্দীর ভারতের অন্যতম অগ্রগণ্য বিষয় হয়ে দাঁড়িয়েছে। সময়সীমার পাঁচ মাস আগেই ভারত পেট্রলে ১০ শতাংশ ইথানল মিশ্রণের লক্ষ্যমাত্রা অর্জন করেছে।’’ প্রধানমন্ত্রীর দাবি, দেশের ১৩টি বড় নদীর রক্ষণাবেক্ষণ শুরু হয়েছে। কমেছে নদী দূষণের মাত্রাও। এর ফলে ‘নমামি গঙ্গা’ প্রকল্প আরও জোরদার করা হচ্ছে। দেশের পরিবেশ রক্ষায় মোদী সরকারের বিরুদ্ধে ব্যর্থতার অভিযোগ তুলেছেন কংগ্রেস নেতা জয়রাম রমেশ। তাঁর তির্যক টুইট, ‘বিশ্ব পরিবেশ দিবস, ১৯৭৩ সাল থেকে পালিত হচ্ছে। বিশ্বগুরু লাইফ(লাইফস্টাইল ফর এনভায়র্নমেন্ট) চালু করছেন। এর চেয়ে বড় ভণ্ডামি আর কিছু হতে পারে না। দেশের সমস্ত পরিবেশ এবং বন আইন, বিধি এবং প্রতিষ্ঠানকে দুর্বল করছেন! আর ইকো-চ্যাম্পিয়ন হওয়ার দাবি করেছেন’। সবচেয়ে আগে সব খবর, ঠিক খবর, প্রতি মুহূর্তে। ফলো করুন আমাদের Google News, Twitter এবং Instagram পেজ।