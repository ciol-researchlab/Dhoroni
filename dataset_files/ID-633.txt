গঙ্গার পাড়ে জীববৈচিত্র পার্ক তৈরির জন্য কলকাতা পুরসভাকে নির্দেশ দিয়েছে জাতীয় পরিবেশ আদালত। একই সঙ্গে সংশ্লিষ্ট মামলায় কামারহাটি, বালি, উত্তরপাড়া-কোতরং, বরাহনগর ও পানিহাটি পুরসভাকেও যুক্ত করেছে। কারণ, দেখা যাচ্ছে, কলকাতা ও আশপাশের এলাকায় গঙ্গাপাড় সংলগ্ন জীববৈচিত্র পার্ক গড়ে তোলা সংক্রান্ত আদালতের নির্দেশ কার্যকর করতে গেলে কলকাতা পুরসভা বাদ দিয়েও উল্লিখিত পুরসভাগুলির ভূমিকা গুরুত্বপূর্ণ। কারণ, ওই পুরসভাগুলির অধীনে গঙ্গাপাড়ের জমি রয়েছে। সেই কারণে তাদের এ বিষয়ে হলফনামা জমা দেওয়ার নির্দেশ দিয়েছিল পরিবেশ আদালত। কিন্তু দেখা যাচ্ছে, কামারহাটি, বালি, উত্তরপাড়া-কোতরং ও বরাহনগর পুরসভা এ বিষয়ে হলফনামা জমা দিলেও পানিহাটি পুরসভা তা জমা দেয়নি। সেই কারণে মামলার পরবর্তী শুনানিতে পানিহাটি পুরসভার চেয়ারম্যানকে সশরীরে হাজির থাকতে নির্দেশ দিয়েছে আদালত। শুধু তা-ই নয়, নির্দেশ সত্ত্বেও কেন হলফনামা জমা করা হয়নি, তার জবাবদিহি করতে হবে চেয়ারম্যানকে। মামলার পরবর্তী শুনানির দিন ধার্য হয়েছে আগামী ২৩ অগস্ট। প্রসঙ্গত, কলকাতা ও সংলগ্ন পুরসভার গঙ্গার ঘাটগুলির দুরবস্থা নিয়ে পরিবেশ আদালতে গত বছরের শুরুতে মামলা দায়ের হয়েছিল। মামলায় ধাপে ধাপে রাজ্য পরিবেশ দফতর, রাজ্য ও কেন্দ্রীয় দূষণ নিয়ন্ত্রণ পর্ষদ, কলকাতা পুরসভা, হাওড়া পুরসভা, রাজ্য পুর ও নগরোন্নয়ন দফতর, ন্যাশনাল মিশন ফর ক্লিন গঙ্গা, কেন্দ্রীয় পরিবেশ, বন ও জলবায়ু পরিবর্তন মন্ত্রক, রেল, সেনাবাহিনী, শ্যামাপ্রসাদ মুখার্জি বন্দর কর্তৃপক্ষ-সহ বিভিন্ন পক্ষ যুক্ত হয়। গত এপ্রিলে কামারহাটি, বালি, বরাহনগর, উত্তরপাড়া-কোতরং ও পানিহাটি পুরসভাকে এই মামলার সঙ্গে যুক্ত করা হয়েছে। সেই মামলার সূত্রেই গঙ্গাঘাটের আবর্জনা পরিষ্কার, নিকাশি পরিকাঠামোর সংস্কার-সহ একাধিক নির্দেশের পাশাপাশি গঙ্গাতীরে জীববৈচিত্র পার্ক গড়ে তোলার ব্যাপারে সব পক্ষকে নিজেদের অবস্থান জানাতে বলেছে আদালত।