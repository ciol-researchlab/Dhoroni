ঢাকাসহ দেশের ছয় বিভাগে আগামী ২৪ ঘণ্টায় ঝড়-বৃষ্টি হতে পারে বলে পূর্বাভাস দিয়েছে আবহাওয়া অধিদপ্তর। শুক্রবার (২৯ এপ্রিল) সকালে এ পূর্বাভাস দেওয়া হয়। আবহাওয়াবিদ হাফিজুর রহমান জানিয়েছেন, আজ কুমিল্লা অঞ্চলসহ রাজশাহী, রংপুর, ময়মনসিংহ, ঢাকা ও সিলেট বিভাগের দু-এক জায়গায় অস্থায়ীভাবে দমকা ঝড়ো হাওয়ার সঙ্গে প্রবল বিজলী চমকানো ও বজ্রসহ বৃষ্টি হতে পারে। দেশের অন্যান্য জায়গায় অস্থায়ীভাবে আংশিক মেঘলা আকাশসহ আবহওয়া প্রধানত শুষ্ক থাকতে পারে। অন্যদিকে দেশের অনেক জায়গায় তাপপ্রবাহ চলমান রয়েছে বলেও আবহাওয়া পূর্বাভাস সূত্রে জানা যায়। হাফিজুর রহমান বলেন, খুলনা বিভাগসহ গোপালগঞ্জ, রাঙ্গামাটি, চাঁদপুর, মৌলভীবাজার, রাজশাহী, বরিশাল ও পটুয়াখালী জেলার ওপর দিয়ে মৃদু তাপপ্রবাহ বয়ে যাচ্ছে এবং তা অব্যাহত থাকতে পারে। এছাড়া, আগামী তিনদিনে আবহাওয়া সামান্য পরিবর্তন হতে পারে।