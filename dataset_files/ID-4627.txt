বিশ্বের সবচেয়ে বৃষ্টিপ্রবণ এলাকা ভারতের মেঘালয় রাজ্যের চেরাপুঞ্জিতে হওয়া তিন দিনের বৃষ্টির পানির ঢলের কারণে বাংলাদেশের সিলেট বিভাগের প্রায় সব জেলায় বন্যা পরিস্থিতির অবনতি হয়েছে। ভারতের আবহাওয়া অধিদপ্তরের (আইএমডি) বরাতে হিন্দুস্তান টাইমস শুক্রবার (১৭ জুন) এক প্রতিবেদনে জানায়, ভারতের চেরাপুঞ্জি বিশ্বের সবচেয়ে বৃষ্টিপ্রবণ এলাকা। শুক্রবার সেখানে ৯৭২ মিলিমিটার বৃষ্টি হয়েছে, যা জুন মাসে ১২২ বছরের মধ্যে সবচেয়ে বেশি। আর গত তিন দিনে সেখানে প্রায় আড়াই হাজার মিলিমিটার বৃষ্টি হয়েছে। এটিও গত ২৭ বছরের মধ্যে তিন দিনে সবচেয়ে বেশি বৃষ্টিপাতের রেকর্ড। গোয়াহাটির আবহাওয়াবিষয়ক আঞ্চলিক কর্মকর্তা সুনিত দাশ ভারতীয় সংবাদমাধ্যম এনডিটিভিকে বলেছেন, চলতি মাসে শুক্রবার পর্যন্ত চেরাপুঞ্জিতে চার হাজার ৮১ দশমিক ৩ মিলিমিটার বৃষ্টিপাত রেকর্ড করা হয়েছে। বুধবার সকাল ৮টা ৩০ মিনিট পর্যন্ত গত ২৪ ঘণ্টায় পূর্ব খাসি পাহাড়ে অবস্থিত শহরটিতে রেকর্ড পরিমাণে ৮১১ দশমিক ২ মিলিমিটার বৃষ্টিপাত হয়েছে। বিশেষজ্ঞরা বলছেন, চেরাপুঞ্জিতে এবং ব্রহ্মপুত্রের উজানে আসামের গুয়াহাটির ভাটিতে রেকর্ডসংখ্যক বৃষ্টি হওয়ায় সেই বৃষ্টির পানি বাংলাদেশের সিলেট ও কুড়িগ্রামে নামা শুরু করেছে। এছাড়া সিলেট ও কুড়িগ্রামে এমনিতেও বৃষ্টি বেশি ছিল। এর সঙ্গে নতুন পানি যোগ হওয়ায় চেরাপুঞ্জির ভাটিতে থাকা বাংলাদেশের সিলেট বিভাগের প্রায় কয়েকটি জেলার বন্যা পরিস্থিতি অবনতি হয়েছে। বন্যা পূর্বাভাস ও সতর্কীকরণ কেন্দ্রের নির্বাহী প্রকৌশলী আরিফুজ্জামান ভূঁইয়া শুক্রবার দৈনিক পত্রিকা প্রথম আলোকে বলেন, সিলেট বিভাগের বন্যা পরিস্থিতি আরও দুই–তিন দিন অবনতি হতে পারে। উত্তরাঞ্চলের বন্যা পরিস্থিতিও দ্রুত খারাপ হতে পারে। কারণ, উজানে ভারী বৃষ্টি শুরু হয়েছে, বাংলাদেশের ভেতরেও বৃষ্টি চলছে। হঠাৎ বন্যার পেছনে চেরাপুঞ্জির প্রবল বৃষ্টিপাতকে প্রধান কারণ বলে মনে করেন অধ্যাপক সাইফুল ইসলাম। তিনি শনিবার বিবিসি বাংলাকে বলেন, “বৈশ্বিক উষ্ণতা বৃদ্ধির ফলে আবহাওয়া-জলবায়ু বা বৃষ্টির ধরন বদলে গেছে। এখন বৃষ্টি হলে অনেক বেশি গভীর বৃষ্টি হয়। প্যাসিফিকেও একটা লা নিনো আছে। সেটাও অতিবৃষ্টির পেছনে ভূমিকা রেখেছে। চেরাপুঞ্জিতে যখন বৃষ্টি হয়, সেটা ছয় থেকে আট ঘণ্টার ভেতরে তাহিরপুরে চলে আসে। কিন্তু সেখানে এসে পানি তো আর দ্রুত নামতে পারছে না। ফলে তখন সেটা আশেপাশে ছড়িয়ে পড়ে বন্যার তৈরি করছে।” তিনি আশঙ্কা করছেন, চেরাপুঞ্জিতে আরও দুই তিনদিন বৃষ্টিপাত হলে বন্যার ধকল সব রেকর্ড ছাড়িয়ে যেতে পারে। অতিবৃষ্টির কারণে ভারতের আসামেও বন্যা এবং ভূমিধ্বসের সৃষ্টি হয়েছে। আসাম, মেঘালয় মিলিয়ে এখন পর্যন্ত ৩৫ জনের মৃত্যু হয়েছে। ভারতীয় সংবাদমাধ্যমগুলোর তথ্য অনুসারে আসামের বন্যায় অন্তত ১১ লাখ মানুষ ক্ষতিগ্রস্ত হয়েছেন।