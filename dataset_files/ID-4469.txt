সারাদেশে তাপমাত্রা এক থেকে তিন ডিগ্রি সেলসিয়াস হ্রাস পেতে পারে বলে জানিয়েছে আবহাওয়া অধিদপ্তর। আগামী তিন দিনের তাপমাত্রা ৩ ডিগ্রি সেলসিয়াস পর্যন্ত কমে যেতে পারে। যা সপ্তাহজুড়ে অব্যাহত থাকতে পারে। বিশেষজ্ঞদের মতে, জানুয়ারি মাসেই দেশে দুই থেকে তিনটি শৈত্য প্রবাহ বয়ে যেতে পারে। যার মধ্যে একটি তীব্র শৈত্য প্রবাহে (৪ থেকে ৬ ডিগ্রি সেলসিয়াস) রূপ নিতে পারে। আর দিনের তাপমাত্রা স্বাভাবিকের চেয়ে কিছুটা কম থাকতে পারে। আবহাওয়া অধিদপ্তরের নিয়মিত বুলেটিন অনুযায়ী, পশ্চিমা লঘুচাপের বর্ধিতাংশ হিমালয়ের পাদদেশীয় পশ্চিমবঙ্গ ও এর আশে পাশের এলাকায় অবস্থান করছে। উপমহাদেশীয় উচ্চচাপ বলয়ের বার্ধিতাংশ বিহার ও এর আশেপাশের এলাকায় বিস্তৃত রয়েছে। মৌসুমের স্বাভাবিক লঘুচাপ দক্ষিণ বঙ্গোপসাগরে অবস্থান করছে, যার বর্ধিতাংশ উত্তর-পূর্ব বঙ্গোপসাগর পর্যন্ত বিস্তৃত রয়েছে। এর প্রভাবে খুলনা, বরিশাল, চট্টগ্রাম, ঢাকা ও সিলেট বিভাগের দুএক জায়গায় গুঁড়ি গুঁড়ি বৃষ্টি হতে পারে। এদিকে ডিসেম্বর মাসের তথ্য বিশ্লেষণ করে দ্য ডেইলি স্টারের এক প্রতিবেদনে বলা হয়েছে, সারাদেশে স্বাভাবিকের চেয়ে ৫০১.০% বেশি বৃষ্টিপাত হয়েছে। তবে ময়মনসিংহ বিভাগে স্বাভাবিক এবং রংপুর ও রাজশাহী বিভাগের স্বাভাবিকের চেয়ে কম বৃষ্টিপাত হয়েছে। ডিসেম্বরের ১ তারিখ মধ্য-আন্দামান সাগর ও এর আশে পাশের এলাকায় একটি লঘুচাপের সৃষ্টি হয়। পরদিন দক্ষিণ-পূর্ব ও এর আশে পাশের এলাকায় এটি সুস্পষ্ট লঘুচাপে পরিণত হয়। ওই দিন রাতেই একই এলাকায় এটি নিম্নচাপে পরিণত হয়। ৩ ডিসেম্বর সকাল ৯টায় পশ্চিম-মধ্য বঙ্গোপসাগর ও এর আশে পাশের এলাকায় এটি গভীর নিম্নচাপ ও দুপুর ১২টায় ঘূর্ণিঝড় “জাওয়াদ”-এ পরিণত হয়। জাওয়াদের প্রভাবে ৫ ও ৬ ডিসেম্বর ঢাকা, ময়মনসিংহ, চট্টগ্রাম, খুলনা, বরিশাল ও সিলেট বিভাগের অধিকাংশ জায়গায় ভারী থেকে অতিভারী বর্ষণ হয়। এ সময় কুমিল্লায় মাসের দৈনিক সর্বোচ্চ বৃষ্টিপাত ১২৪ মিলিমিটার রেকর্ড করা হয়। ২০ ও ২১ ডিসেম্বর রংপুর, রাজশাহী, খুলনা ও বরিশাল বিভাগের অনেক জায়গায় মৃদু থেকে মাঝারি ধরনের শৈত্য প্রবাহ বয়ে যায়। ২০ ডিসেম্বর চুয়াডাঙ্গায় দেশের সর্বনিম্ন তাপমাত্রা ৭.০ ডিগ্রি সেলসিয়াস রেকর্ড করা হয়। ডিসেম্বরে দেশের সর্বোচ্চ তাপমাত্রা স্বাভাবিকের চেয়ে ০.২ ডিগ্রি সেলসিয়াস ও সর্বনিম্ন তাপমাত্রা স্বাভাবিকের চেয়ে ১.০ ডিগ্রি সেলসিয়াস বেশি ছিল। কক্সবাজারে সর্বোচ্চ তাপমাত্রা ৩৩.৭ ডিগ্রি ও চুয়াডাঙ্গায় সর্বনিম্ন তাপমাত্রা ৭.০ ডিগ্রি সেলসিয়াস রেকর্ড করা হয়। এ বিষয়ে আবহাওয়াবিদ মো. বজলুর রশিদ বলেন, “আমরা এবার নভেম্বরে আগাম শীত দেখলাম। কিন্তু ডিসেম্বর মাসে স্বাভাবিক শীত দেখা গেল না। এর কারণ ছিল বঙ্গোপসাগরের ঘূর্ণিঝড়। সাধারণত যখন ঘূর্ণিঝড় হয় তখন তাপমাত্রা বেড়ে যায়। ডিসেম্বরে আমাদের সাগরের তাপমাত্রা বেড়ে গিয়েছিল। তার প্রভাব আমরা ঋতুচক্রে দেখেছি।”