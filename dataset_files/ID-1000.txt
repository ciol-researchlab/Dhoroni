পরিবেশের স্বাস্থ্যরক্ষার প্রশ্নে বিশ্বের ১৮০টি দেশের মধ্যে ভারতের স্থান কী ভাবে সবচেয়ে শেষে হতে পারে? প্রশ্ন তুলল কেন্দ্রীয় সরকার। কেন্দ্রের দাবি, অবৈজ্ঞানিক ভাবে এবং অনুমানের ভিত্তিতে এই তালিকা তৈরি করা হয়েছে। বুধবার একটি বিবৃতি জারি করে ‘এনভায়রনমেন্ট পারফরম্যান্স ইন্ডেক্স’ (ইপিআই)-এর তালিকাকে নস্যাৎ করেছে পরিবেশ মন্ত্রক। ওই বিবৃতিতে মন্ত্রকের দাবি, ‘পরিবেশ রক্ষার মূল্যায়নে যে সমস্ত সূচকের ভিত্তিতে তালিকাটি তৈরি, তার কয়েকটি অবৈজ্ঞানিক পদ্ধতি অবলম্বন করে এবং অনুমানের ভিত্তিতে গড়া হয়েছে।’ এই তালিকার বিশ্লেষণে গ্রিনহাউস গ্যাস নির্গমণের মাত্রা কমানোর পাশাপাশি, পরিবেশ দূষণ রুখতে ভারতের ব্যর্থতার উল্লেখ করা হয়েছে। এ ছাড়া, বর্জ্য পদার্থের সুষ্ঠু ব্যবস্থাপনায়ও ভারত যথাযথ পদক্ষেপ নেয়নি বলেও দাবি করা হয়েছে। যদিও তালিকার এই বিশ্লেষণকে ভারত মানতে নারাজ বলে বিবৃতিতে উল্লেখ করেছে পরিবেশ মন্ত্রক। প্রসঙ্গত, সম্প্রতি ২০২০ সালের ইপিআই তালিকা প্রকাশ করেছে ইয়েল বিশ্ববিদ্যালয়ের সেন্টার ফর এনভায়রনমেন্ট ল’ অ্যান্ড পলিসি এবং কলম্বিয়া বিশ্ববিদ্যালয়। ১৮০টি দেশের পরিবেশের স্বাস্থ্যরক্ষায় নিয়ে তৈরি এই তালিকায় ১১ বিষয়ের জন্য ৪০টি সূচক ব্যবহার করেছেন দুই বিশ্ববিদ্যালয়ের গবেষকরা। তাতে রয়েছে জলবায়ু পরিবর্তন, বাস্তুতন্ত্রের মতো বিষয়গুলি। তালিকায় ভারতের স্থান রয়েছে সবচেয়ে নীচে। এমনকি, পরিবেশরক্ষার প্রশ্নে ভারতের থেকেই পাকিস্তান, বাংলাদেশের স্থান উপরে রয়েছে। সবচেয়ে আগে সব খবর, ঠিক খবর, প্রতি মুহূর্তে। ফলো করুন আমাদের Google News, Twitter এবং Instagram পেজ।