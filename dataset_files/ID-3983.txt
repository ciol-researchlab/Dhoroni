টানা দুই দিন ধরে অস্বাস্থ্যকর বায়ুর সকাল দেখছে রাজধানীবাসী। বায়ুদূষণে বিশ্বের ১১০টি শহরের তালিকায় আজ মঙ্গলবার সকাল পৌনে নয়টার দিকে রাজধানী ঢাকার অবস্থান তৃতীয়। আইকিউএয়ারের বাতাসের মানসূচকে (এয়ার কোয়ালিটি ইনডেক্স-একিউআই) এ সময় ঢাকার স্কোর ১৬০। বাতাসের এই মান ‘অস্বাস্থ্যকর’ বলে বিবেচিত। গতকাল সোমবার এই সময়ে ঢাকার বায়ু অস্বাস্থ্যকর ছিল। মান ছিল ১৫৫। দূষিত শহরের তালিকায় ঢাকা ছিল তৃতীয় অবস্থানে। আজ বিশ্বে বায়ুদূষণে প্রথম অবস্থানে রয়েছে সংযুক্ত আরব আমিরাতের দুবাই। একিউআই সূচকে শহরটির স্কোর ১৬৪। দ্বিতীয় অবস্থানে আছে ইন্দোনেশিয়ার জাকার্তা। শহরটির স্কোর ১৬১। আর ঢাকার পরেই চতুর্থ অবস্থানে আছে ভারতের কলকাতা, স্কোর ১৫৯। আইকিউএয়ার সুইজারল্যান্ডভিত্তিক বায়ুর মান পর্যবেক্ষণকারী প্রযুক্তিপ্রতিষ্ঠান। তারা নিয়মিত দূষিত বাতাসের শহরের তালিকা প্রকাশ করে। বাতাসের মান নিয়ে তৈরি করা এই লাইভ বা তাৎক্ষণিক একিউআই সূচক একটি নির্দিষ্ট শহরের বাতাস কতটা নির্মল বা দূষিত, সে সম্পর্কে মানুষকে তথ্য দেয় এবং সতর্ক করে। স্কোর ৫১ থেকে ১০০ হলে তাকে ‘মাঝারি’ বা ‘গ্রহণযোগ্য’ মানের বায়ু হিসেবে বিবেচনা করা হয়। ১০১ থেকে ১৫০ স্কোরকে ‘সংবেদনশীল গোষ্ঠীর জন্য অস্বাস্থ্যকর’ ধরা হয়। স্কোর ১৫১ থেকে ২০০ হলে তা ‘অস্বাস্থ্যকর’ বায়ু। স্কোর ২০১ থেকে ৩০০ হলে তাকে ‘খুবই অস্বাস্থ্যকর’ বায়ু ধরা হয়। ৩০১ থেকে তার ওপরের স্কোরকে ‘ঝুঁকিপূর্ণ’ ধরা হয়। ঢাকায় গত জানুয়ারিতে সবচেয়ে বেশিসংখ্যক দিন দুর্যোগপূর্ণ বাতাসের মধ্যে কাটিয়েছে নগরবাসী। জানুয়ারিতে মোট ৯ দিন রাজধানীর বাতাসের মান দুর্যোগপূর্ণ ছিল, যা গত ৭ বছরের মধ্যে সর্বোচ্চ।