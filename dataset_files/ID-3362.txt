নারায়ণগঞ্জে পরিবেশ অধিদফতরের নিয়মনীতির তোয়াক্কা না করেই চলছে কয়েকশ’ ইটভাটা। এসব ইটভাটা থেকে নির্গত বিষাক্ত কালো ধোঁয়ায় পরিবেশ দূষণের কারণে স্বাস্থ্যঝুঁকিতে রয়েছেন স্থানীয়রা। তাদের অভিযোগ- পরিবেশ অধিদফতর নামেমাত্র লোক দেখানো অভিযান চালালেও অবৈধ ইটভাটাগুলোর বিরুদ্ধে কোনো ধরনের আইনি ব্যবস্থা নিচ্ছে না। তবে পরিবেশ অধিদফতর জানিয়েছে, বেশিরভাগ ইটভাটা মালিকের বিরুদ্ধে উচ্চ আদালতে রিটের কারণে আইনি ব্যবস্থা নেয়া সম্ভব হচ্ছে না। নারায়ণগঞ্জ সদর উপজেলার বিভিন্ন এলাকা ঘুরে দেখা গেছে, ফতুল্লা থানার বক্তাবলী এলাকায় ধলেশ্বরী নদীর দুই প্রান্তে কয়েক কিলোমিটার এলাকাজুড়ে সারিবদ্ধভাবে গড়ে উঠেছে বৈধ-অবৈধ শতাধিক ইটভাটা। এসব ইটভাটা থেকে প্রতিনিয়ত নির্গত হচ্ছে বিষাক্ত কালো ধোঁয়া। যার কারণে পরিবেশ দূষণের পাশাপাশি নানা ধরনের জটিল রোগে আক্রান্ত হচ্ছেন এলাকাবাসী। একসময় এখানে প্রচুর পরিমাণে সবজি ও ফসল উৎপাদন হলেও ইটভাটাগুলো থেকে নির্গত ধোঁয়া ও ধুলার কারণে আবাদ পুরোপুরি বন্ধ হয়ে গেছে। স্থানীয়দের অভিযোগ- পরিবেশ অধিদফতর যথাযথ ব্যবস্থা না নেয়ায় প্রভাবশালী মহলের ছত্রচ্ছায়ায় এসব ইটভাটা বহাল তবিয়তে পরিচালিত হচ্ছে। বক্তাবলী ছাড়াও ফতুল্লার পাগলা, ধর্মগঞ্জ, বক্তাবলী ও আলীরটেক এলাকায়ও অর্ধশতাধিক ইটভাটা সমান তালে পরিবেশ দূষণ করে যাচ্ছে। একই অবস্থা বিরাজ করছে জেলার সোনারগাঁ, রূপগঞ্জ ও আড়াইহাজার উপজেলায়। এসব উপজেলার বিভিন্ন এলাকায় অপরিকল্পিতভাবে গড়ে ওঠা ইটভাটাগুলো পরিবেশ দূষণ করছে। এসব ইটভাটার সঙ্গে স্থানীয় প্রভাবশালীরা জড়িত থাকায় এলাকাবাসী প্রতিবাদ করতে সাহস পাচ্ছেন না। এ ছাড়া সিটি কর্পোরেশন এলাকায় ইটভাটা নিষিদ্ধ হলেও সদর উপজেলার সিদ্ধিরগঞ্জ ও বন্দর উপজেলায় নোটিশ দেয়ার পরও বেশ কয়েকটি ইটভাটা পরিচালিত হচ্ছে। এর জন্য পরিবেশ অধিদফতরের অবহেলাকেই দায়ী করছেন জনপ্রতিনিধিসহ স্থানীয়রা। এসব ইটভাটায় নিরাপত্তা সরঞ্জাম ব্যবহারের বিধিবিধান থাকলেও কোথাও তা ব্যবহার হচ্ছে না। নিরাপত্তা সরঞ্জাম ছাড়াই শ্রমিকরা জীবনের ঝুঁকি নিয়ে কাজ করে যাচ্ছেন। তবে মালিকদের ভয়ে কোনো শ্রমিক মুখ খুলতে সাহস পাচ্ছেন না। নারায়ণগঞ্জ সিটি কর্পোরেশনের ২৫নং ওয়ার্ডের লক্ষণখোলা এলাকায় দেখা গেছে এ ধরনের একটি ইটভাটা। আবাসিক এলাকায় গড়ে ওঠা এ ইটভাটার মালিক একজন প্রভাবশালী ব্যক্তি। এ ওয়ার্ডের কাউন্সিলর এনায়েত হোসেন জানান, সিটি কর্পোরেশন থেকে এই ইটভাটা আবাসিক এলাকার বাইরে অন্য কোথাও স্থানান্তরের জন্য এর মালিককে নোটিশ দেয়া হয়েছে। তারপরও বহাল তবিয়তে প্রতিষ্ঠানটি পরিচালিত হচ্ছে। পরিবেশ অধিদফতরের সঙ্গে যোগসাজশ করেই এই অবৈধ প্রতিষ্ঠানটি চলছে। পরিবেশ অধিদফতর ব্যবস্থা নিলে তা সম্ভব হতো না। এসব অভিযোগ মানতে নারাজ নারায়ণগঞ্জ পরিবেশ অধিদফতরের উপপরিচালক ফেরদৌস আনোয়ার। এ বিষয়ে তিনি বলেন, এসব ইটভাটার বিরুদ্ধে ইতিপূর্বে মামলা করা হয়েছে। মালিকপক্ষ উচ্চ আদালতে রিট করায় তা নিষ্পত্তি না হওয়া পর্যন্ত তাদের বিরুদ্ধে কোনো ব্যবস্থা নেয়া সম্ভব হচ্ছে না। আইনি প্রক্রিয়ার ধীরগতি এবং প্রভাবশালীদের কারণে অবৈধ ইটভাটার বিরুদ্ধে ব্যবস্থা নেয়া না গেলেও নিয়মিত অভিযান চলছে। তিনি জানান, জেলায় মোট ৩২৮টি ইটভাটা রয়েছে। এর মধ্যে জিগজাগ ইটভাটা রয়েছে ১৮০টি, সনাতন ধরনের ১৪২টি এবং হাইব্রিড হফম্যান বা অটো বিলন (আধুনিক প্রযুক্তির) ৬টি। সনাতনগুলোর মধ্যে ৭০ ভাগ ইটভাটাই অবৈধ। আর এসব অবৈধ ইটভাটার মালিকরাই উচ্চ আদালতে রিট করায় স্থগিতাদেশ রয়েছে। জেলা সিভিল সার্জন এহসানুল হক জানান, ইটভাটার বিষাক্ত ধোঁয়া এলাকাবাসী ও ইটভাটা শ্রমিকদের স্বাস্থ্যের জন্য অত্যন্ত ঝুঁকিপূর্ণ। দীর্ঘদিন এর ধোঁয়া শরীরে প্রবেশ করতে থাকলে মারাত্মক রোগে আক্রান্ত হওয়ার সম্ভাবনা রয়েছে। এমনকি ক্যান্সারে আক্রান্ত হয়ে প্রাণনাশেরও আশঙ্কা রয়েছে বলে তিনি মনে করেন। জেলা প্রশাসক রাব্বি মিয়া বলেন, আমরা জেলা আইনশৃঙ্খলা কমিটির সভায় এ ব্যাপারে পরিবেশ অধিদফতরের কর্মকর্তাদের সঙ্গে আলোচনা করেছি। আইনি প্রক্রিয়া নিষ্পত্তি হলে অবশ্যই অবৈধ ইটভাটাগুলোর বিরুদ্ধে ব্যবস্থা নেয়া হবে। আমরা মন্ত্রণালয়ে এ ব্যাপারে লিখিতভাবেও আবেদন জানিয়েছি। এ ছাড়া বৈধ ইটভাটাগুলোকেও নিয়মের আওতায় এনে পরিচালিত করতে যথাযথ ব্যবস্থা গ্রহণের পরিকল্পনা করা হয়েছে।