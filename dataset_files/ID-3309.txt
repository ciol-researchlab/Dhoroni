নাটোরের বড়াইগ্রামে অপরিকল্পিত স্লুইস গেট নির্মাণ, অবৈধ স্থাপনা, পানি দূষণ ও দখলের ফলে চলনবিলের প্রাণ বড়াল নদী এখন বিপর্যস্ত। উপজেলার উপর দিয়ে বয়ে চলা বড়ালের ৪০ কিলোমিটার অংশে নদী তীরে গড়ে তোলা ১ হাজার ১৭৮টি অবৈধ স্থাপনা এবং পানি দূষণের ১৪টি উৎস শনাক্ত করেছে প্রশাসন। জানা যায়, রাজশাহীর চারঘাটে পদ্মার শাখা নদী হিসাবে উৎপন্ন বড়াল সিরাজগঞ্জের নাকালিয়ায় যমুনা নদীর সঙ্গে মিলেছে। তিনটি জেলার উপর দিয়ে বহমান ২১০ কিলোমিটার দীর্ঘ এ নদীর বড়াইগ্রাম অংশের ৪০ কিলোমিটার দৈর্ঘ্যরে গড় প্রস্থ ৬০ ফুট ও গভীরতা প্রায় ১৫ ফুট। নদীর এ অংশে কয়েকটি বৃহৎ শিল্প কারখানা, দুটি পৌরসভার আটটি ক্লিনিক, পোলট্রি খামার, হোটেল বা রেস্টুরেন্টের বর্জ্য নিষ্কাশন লাইন সরাসরি নদীর সঙ্গে যুক্ত রয়েছে। এসব কারণে নদীর পানি দূষণ অব্যাহত আছে। বড়াল রক্ষা আন্দোলনের বড়াইগ্রাম উপজেলা কমিটির সদস্য সচিব ডিএম আলম বলেন, বড়াল নদী এক সময় বহমান ছিল। এই নদীতে চলমান প্রবাহের কারণে বহু হাটবাজার, থানা ও সরকারি বিভিন্ন অফিস গড়ে উঠেছে। বড়াল রক্ষা আন্দোলনের জাতীয় কমিটির সদস্য সচিব মিজানুর রহমান বলেন, ১৯৮২ সালে রাজশাহী জেলা চারঘাট উপজেলায় পাঁচশত ফুট চওড়া ও ৩০ প্রায় ফুট গভীরতার নদী উপর মাত্র ৩০ ফুট চওড়া ও ৮ ফুট উচ্চতার স্লুইস গেট নির্মাণ করে পানি উন্নয়ন বোর্ড। যার ফলে ২১ হাজার কিউসেক পানি সরবরাহ হওয়ার স্থানে পাঁচ হাজার কিউসেক পারি সরবরাহ হতে শুরু করে। পরের বছরই পদ্মা নদীতে চর পরে সুইচগেটের মুখে পলি জমা হয়ে সেটি অচল হয়ে যায়। একই সময় বড়াইগ্রামের আটঘরিয়ায় মাত্র এক দরজা বিশিষ্ট একটি স্যুইচগেট, ধামানিয়াপাড়া ও রয়না মোড়ে বক্স কালভার্ট, চাটমোহরের নুননগরে স্লুইসগেট এবং নতুন বাজার, বোথর ও রামনগরে নদীর বুকে বাঁধ দিয়ে রাস্তা করা হয়েছে। এছাড়াও বড়াল নদীর উপর ছোট-বড় ৫৬টি ব্রিজ, কালভার্ট নির্মাণ করা হয়েছে। ফলে পানি প্রবাহ প্রায় বন্ধ হয়ে যাওয়ার সুযোগে আস্তে আস্তে জনগণ এটি দখল করে বড়-বড় স্থাপনা, বাড়ি-ঘর, দোকানপাট নির্মাণ এবং দূষণ করে বড়াল নদীকে বিপর্যস্ত করে ফেলেছে। বনপাড়া পৌর মেয়র কেএম জাকির হোসেন বলেন, বড়াল নদীর বনপাড়া অংশে বড় বড় স্থাপনা নির্মাণ করা হয়েছে। এছাড়া কিছু দুস্থ মানুষও এই নদীর পারে বসবাস করে। অবৈধ স্থাপনা উচ্ছেদের সময় তাদেরসহ যারা ক্ষতিগ্রস্ত হবেন তাদের ক্ষতিপূরণ দেওয়ার বিষয়টি উপজেলা প্রশাসনকে অবহিত করেছি। জেলা পানি উন্নয়ন বোর্ডের উপ-বিভাগীয় প্রকৌশলী খালেদ বিন ওয়ালিদ বলেন, পানি উন্নয়ন বোর্ডে তত্ত্বাবধায়ক প্রকৌশলী (ডিজাইনার) নাসিমা জাহানকে প্রধান করে একটি কমিটি গঠন করা হয়েছে। এই কমিটি সরজমিনে পরিদর্শন করে প্রয়োজনীয় ব্যবস্থা গ্রহণ করবে। উপজেলা নির্বাহী কর্মকর্তা মারিয়াম খাতুন বলেন, নদী প্রবাহে দখলদার উচ্ছেদ করে নদী দখলমুক্ত করতে বড়াল নদীর প্রয়োজনীয়তা, উপকারিতা, রক্ষা, দূষণ ও সংরক্ষণ বিষয়ে সচেতনতামূলক সভা করা হয়েছে। তিনি আরো বলেন, বড়াল নদীতে ক্যাপিটাল ড্রেজিং করে পদ্মা-যমুনার জলধারার সঙ্গে সংযুক্ত করে অচল নদীকে সচল করা হবে।