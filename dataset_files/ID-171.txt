বাগেরহাটের রামপালে নির্মাণাধীন মৈত্রী সুপার থার্মাল পাওয়ার প্ল্যান্টের প্রথম ইউনিটের কাজ সম্পন্ন হয়েছে। সেপ্টেম্বরের প্রথম সপ্তাহেই সেটি উদ্বোধনের জন্য প্রস্তুত। অক্টোবরে ইউনিটটির বাণিজ্যিক কার্যক্রমও শুরু হবে। তবে বিদ্যুৎকেন্দ্র চালু হলে তা এই অঞ্চলের প্রাকৃতিক পরিবেশের জন্য বিপদ ডেকে আনবে বলে দাবি করে এর বিরুদ্ধে জনমত তৈরি ও আন্দোলনের প্রস্তুতি নিতে শুরু করেছে পরিবেশবিদ ও বাম জোটের নেতারা। পরিবেশবিদদের ভাষ্য, রামপাল তাপ বিদ্যুৎকেন্দ্র শুধু সুন্দরবনের জন্যই নয়, সমগ্র দক্ষিণ, দক্ষিণ-পশ্চিমাঞ্চলের জন্যই হুমকি ও ক্ষতিকর। ইতোমধ্যে এই কেন্দ্রের জন্য আসা কয়লার বিষ সুন্দরবনসহ উপকূলে ছড়িয়ে পড়তে শুরু করেছে। কয়লাবাহী কার্গো সুন্দরবনের নদীতে ডুবে কয়লার বিষ ছড়াচ্ছে। পরিবেশবিদদের দাবি, প্রতিনিয়ত সতর্ক করা হলেও সরকার তা আমলে নেননি। জনদাবি উপেক্ষা করে এই ক্ষতিকর তাপ বিদ্যুৎ কেন্দ্রের এক চতুর্থাংশ নির্মাণ করেই চালুর পাঁয়তারা করছে। সচেতন জনতাও মুখিয়ে আছে। ক্ষতিকর এ তাপ বিদ্যুৎকেন্দ্র চালু করা হলে তীব্র আন্দোলন গড়ে তোলা হবে। আন্দোলনের ফলে সরকার দ্রুততম সময়ে এটি বন্ধ করতে বাধ্য হবে। বাপা মোংলা অঞ্চলের আহ্বায়ক মো. নূর আলম শেখ বলেন, “কয়লার পক্ষে বলার মতো কিছু নেই। কয়লা যে একটি খারাপ জিনিস সেটা উপলব্ধি করে এটি বন্ধ করার বিষয়ে বিশ্বের রাষ্ট্রপ্রধানরা বিশ্ব জলবায়ু সম্মেলনে আলোচনা করেছেন। কয়লা মানুষের স্বাস্থ্য, প্রকৃতি, পরিবেশ প্রতিবেশ সবকিছুরই ক্ষতি করবে।” তিনি আরও বলেন, “যারা প্রবৃদ্ধি বাড়াতে চায় তথাপি উন্নয়ন সূচকে যারা প্রবৃদ্ধি দেখাতে চায়, তারাই কয়লার পক্ষে বলে। আসলে কয়লায় নির্ভরশীলতা কমানো দরকার। পরিবেশ না টিকলে মানুষ টিকবে না। আর তাই এ অঞ্চলের মানুষ কয়লা নিয়ে সচেতন হচ্ছে।” বাংলাদেশের কমিউনিস্ট পার্টির কেন্দ্রীয় কমিটির সাধারণ সম্পাদক বাপা নেতা রুহিন হোসেন প্রিন্স বলেন, “বিভিন্ন কারণে সরকারকে রামপাল প্রকল্প বিলম্বিত করতে হয়েছে। রামপালের জন্য যত প্রকল্প হওয়ার কথা ছিল, তার মাত্র এক চতুর্থাংশ বাস্তবায়িত হচ্ছে। এই প্রকল্প বাংলাদেশে চলবে না। ওইখানে তাপ বিদ্যুৎকেন্দ্র চললে আমাদের এ অঞ্চল ধ্বংস হবে, ঘরবাড়ি কাঁপবে।” বাংলাদেশ-ইন্ডিয়া ফ্রেন্ডশিপ পাওয়ার কোম্পানি প্রাইভেট লিমিটেডের প্রকল্প পরিচালক সুভাষ চন্দ্র পান্ডে বলেন, “পরিবেশগত প্রভাব কার্যকরভাবে প্রশমিত করতে সুপার ক্রিটিকাল প্রযুক্তির মাধ্যমে বিদ্যুৎকেন্দ্রটি স্থাপন করা হচ্ছে। গ্যাস নির্গমনের বিস্তৃত বিচ্ছুরণের জন্য বিদ্যুৎ কেন্দ্রটিতে ২৭৫ মিটার উচ্চতা বিশিষ্ট চিমনি রয়েছে, যা বাংলাদেশের সবচেয়ে উঁচু। কয়লার জন্য একটি অগ্রিম জাহাজ আন-লোডার নির্মাণের পাশাপাশি একটি সম্পূর্ণ আচ্ছাদিত কয়লা স্টক ইয়ার্ড, কম ছাই ও সালফার সামগ্রীসহ উচ্চ গ্রেডের আমদানি করা কয়লা ব্যবহারসহ অন্যান্য ব্যবস্থা রয়েছে।” তিনি আরও বলেন, “মেগা পাওয়ার প্ল্যান্টের দুটি ইউনিট চালু হয়ে গেলে মৈত্রী সুপার থার্মাল পাওয়ার প্রজেক্টটি হবে বাংলাদেশের বৃহত্তম পাওয়ার প্ল্যান্টগুলোর মধ্যে অন্যতম। রামপাল কয়লাভিত্তিক বিদ্যুৎ প্রকল্প নামেও পরিচিত বিদ্যুৎ কেন্দ্রটির ইউনিট-২ এটি আগামী বছরের শুরুর দিকে চালু হবে বলে আশা করা হচ্ছে। গত ৬ এপ্রিল বিদ্যুৎকেন্দ্রের ৪০০ কেভি জিআইএস সুইচইয়ার্ড ও আন্তঃসংযোগকারী ট্রান্সফরমারটি চালু করা হয়। এরপর থেকে এটি পায়রা বিদ্যুৎ প্রকল্প থেকে বাংলাদেশের ২৩০ কেভি গ্রিড সিস্টেমে ৪০০ কেভি বিদ্যুতের হুইলিং সুবিধা দিচ্ছে।” প্রকল্প বৈশিষ্ট্যের বিবরণীতে জানা যায়, প্রায় ২০০ কোটি মার্কিন ডলার ব্যয়ে ১৩২০ মেগাওয়াট কয়লাচালিত বিদ্যুৎকেন্দ্রটি স্থাপন করা হচ্ছে। ভারত সরকারের রেয়াতি অর্থায়ন প্রকল্পের অধীনে এটি নির্মিত হচ্ছে। ভারতের হেভি ইলেকট্রিক্যালস লিমিটেডের (বিএইচইএল) জন্য বাংলাদেশ-ইন্ডিয়া ফ্রেন্ডশিপ পাওয়ার কোম্পানি প্রাইভেট লিমিটেড (বিআইএফপিসিএল) বিদ্যুৎকেন্দ্রটি নির্মাণ করছে। বিআইএফপিসিএল হলো ভারতের ন্যাশনাল থার্মাল পাওয়ার কোম্পানি (এনটিপিসি) লিমিটেড ও বাংলাদেশ বিদ্যুৎ উন্নয়ন বোর্ডের মধ্যকার একটি ৫০:৫০ উদ্যোগ। গত ১৫ আগস্ট জাতীয় গ্রিডে সফলভাবে ১৩২০ মেগাওয়াট ক্ষমতা সম্পন্ন দুটি ৬৬০ মেগাওয়াট কয়লাচালিত বিদ্যুৎকেন্দ্রের ইউনিট-১ সফলভাবে যুক্ত করা হয়। সূত্র জানায়, আগামী ৫ সেপ্টেম্বর প্রধানমন্ত্রী শেখ হাসিনা চারদিনের সফরে দিল্লি যাবেন। পরদিন ৬ সেপ্টেম্বর তিনি নরেন্দ্র মোদির সঙ্গে দ্বিপাক্ষিক বৈঠক করবেন। ওই বৈঠকের পরই প্রধানমন্ত্রী শেখ হাসিনা এবং ভারতের প্রধানমন্ত্রী নরেন্দ্র মোদি মৈত্রী সুপার থার্মাল পাওয়ার প্ল্যান্টের প্রথম ইউনিটের নির্মাণকাজ শেষ করার ঘোষণা দেবেন বলে আশা করা হচ্ছে।