শিক্ষা, সাহিত্য ও সামাজিক সংগঠন শীলন বাংলাদেশ আয়োজিত নৌ-ভ্রমণ ও সাহিত্য আড্ডায় নদী দূষণের বিরুদ্ধে প্রতিবাদ জানিয়েছেন আলেম লেখকরা। তারা নদীর পাড়ে বিভিন্ন প্ল্যাকার্ড তুলে ধরেছেন। এতে লেখা ছিল, নদী যদি হয় শেষ/মরু হবে বাংলাদেশ। বাঁচতে হলে মহাশয়/রক্ষা করুন জলাশয়। বাঁচলে নদী বাঁচবে দেশ/ আলোর হবে পরিবেশ। দখল দূষণ বন্ধ করি/নদীর মতন জীবন গড়ি। শুক্রবার রাজধানীর বাবুবাজার ঘাটে নৌভ্রমণ উদ্বোধন করেন কথাসাহিত্যিক মাওলানা মুহাম্মদ যাইনুল আবিদীন। তিনি বলেন, ইসলামের দর্শন স্বচ্ছ পানি ও পরিবেশ। নবীজি গাছ লাগানোর জন্য যে গুরুত্ব দিয়েছেন তা ইসলামে উজ্জ্বল। কেউ মৃত্যুর দ্বারপ্রান্তে থাকলেও তিনি যেন বৃক্ষটি রোপণ করে যান। নবীজি স্বচ্ছ পানি নিজে খেতেন সবাইকে পবিত্র থাকারও আহ্বান জানিয়েছেন। সাহাবায়ে কেরামও পরিবেশ সুন্দর রাখতে সচেষ্ট ছিলেন। মুহাম্মদ যাইনুল আবিদীন বলেন, রাজধানীঘেঁষা নদীগুলো বাঁচাতে পারলে দেশের চেহারা বদলে যাবে। শীলন লেখকদের সংগঠন। শীলনের সবাইকে অভিনন্দন জানাই। এমন একটি সুন্দর উদ্যোগ নেয়ার জন্য। আমরা নদীকে বাঁচানোর আহ্বান জানাই। সবাইকে সচেতন হতে হবে। সচেতন হলেই আমরা সুন্দর নিঃশ্বাস নিতে পারবো। অনুষ্ঠানে প্রধান অতিথি নজরুল গবেষক ও কবি মহিউদ্দিন আকবর বলেন, শীলনের অগযাত্রার সঙ্গে আমি শুরু থেকেই ছিলাম। দারুণ আয়োজন নৌভ্রমণ। কথাশিল্পীদের সঙ্গে আমার খুবই ভালো লাগছে। নদী বাঁচানোর উদ্যোগ প্রশংসনীয়। আমরা সচেতন হলেই নদী বাঁচবে। শীলন বাংলাদেশ প্রেসিডেন্ট মাসউদুল কাদিরের সভাপতিত্বে ও কবি আদিল মাহমুদের উপস্থাপনায় অতিথিদের মধ্যে বক্তব্য দেন ক্যালিগ্রাফি শিল্পী হামিম কেফায়েত, ঢাকা টাইমসের নিউজ এডিটর জহির উদ্দিন বাবর, কওমি উদ্যোক্তা রোকন রাইয়ান, তুষ্টি এন্টারপ্রাইজ স্বত্বাধিকারী শোয়াইব রশিদ, মারকাযুল মাআরিফ প্রিন্সিপাল মুফতি আবু বকর সাদী, মিসবাহুল কুরআন ওয়াস সুন্নাহ প্রিন্সিপাল যাকারিয়া ইদরিস, মুফতি এনায়েত কবির, কবি ইহসান আদীব, মুফতি আবুল ফাতাহ কাসেমী, কাজী সিকান্দার প্রমুখ। অনুষ্ঠানে কবিতা পাঠ, সঙ্গীত, উপস্থিত ছড়া লেখা প্রতিযোগিতা, কুইজ প্রতিযোগিতা ও র‌্যাফেল ড্র অনুষ্ঠিত হয়।