পরিবেশ দূষণের দায়ে ঢাকার দক্ষিণখান, গাজীপুর ও নরসিংদীর ৩টি কারখানা এবং ঢাকা জেলার ধামরাইয়ের দুটি ইটভাটাসহ ৫টি প্রতিষ্ঠানকে ৪৩ লাখ ৮ হাজার টাকা ক্ষতিপূরণ ধার্য করেছে পরিবেশ অধিদপ্তরের মনিটরিং অ্যান্ড এনফোর্সমেন্ট উইং। মঙ্গলবার পরিবেশ অধিদপ্তরের পরিচালক (মনিটরিং অ্যান্ড এনফোর্সমেন্ট) পরিবেশগত ছাড়পত্র ও ইটিপি ব্যতীত কারখানার দূষিত তরল বর্জ্য অপরিশোধিত অবস্থায় সরাসরি নির্গমন করে পরিবেশ ও প্রতিবেশের ক্ষতিসাধন, নির্ধারিত মানমাত্রা বহির্ভূত শব্দ সৃষ্টির মাধ্যমে শব্দদূষণ, অবস্থানগত/পরিবেশগত ছাড়পত্র গ্রহণ ব্যতীত কারখানা/ইটভাটা স্থাপন ও পরিচালনার জন্য এ জরিমানা করেন। পরিবেশ দূষণবিরোধী অভিযান ও পরিবেশ সংরক্ষণ কার্যক্রমের অংশ হিসেবে ঢাকা মহানগরের দক্ষিণখান এলাকার 'মায়ের দোয়া ওয়াশিং প্লান্টকে' ১৩ লাখ ৯৭ হাজার ৭৬০ টাকা, গাজীপুরের 'রিদিশা নিটেক্স লিমিটেডকে' ১০ লাখ টাকা, নরসিংদীর 'ডরিন পাওয়ার জেনারেশন অ্যান্ড সিস্টেমস লিমিটেডকে' ৯ লাখ ১০ হাজার ৫৪২ টাকা এবং ধামরাইয়ের দুটি ইটভাটাকে ১০ হাজার টাকা জরিমানা করা হয়।