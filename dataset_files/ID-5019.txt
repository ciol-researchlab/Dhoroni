জলবায়ুবিষয়ক শীর্ষ সম্মেলন কপ-২৫ আগামী ২ ডিসেম্বর হইতে ১৩ ডিসেম্বর অবধি মাদ্রিদে অনুষ্ঠিত হইবে। অত্যন্ত গুরুত্বপূর্ণ এই সম্মেলন। জলবায়ুর পরিবর্তনকে বিশ্বের এমন একটি সমস্যা ধরা হইতেছে যে, বিশ্বখ্যাত বিজ্ঞানী স্টিফেন হকিংয়ের ভাষায়—আমরা একটি ‘পরাজিত খেলায় যুদ্ধ করিতেছি’ মাত্র। দৃশ্যত বিশ্বব্রহ্মাণ্ডের অনন্ত সময়-স্থানের মধ্যে আমাদের এই ছোট্ট বিন্দুবত্ পৃথিবীটি যেন শতছিদ্র টলায়মান তরণির মতো কোনোরকমে টিকিয়া আছে। এইক্ষেত্রে চমত্কার একটি দৃষ্টান্ত দেওয়া যায় ৩০ বত্সর আগে সৌরজগতের সীমার বাহিরে চলিয়া যাওয়া মনুষ্যতৈরি নভোযান ভয়েজারের পাঠানো একটি ছবিকে। সেই ছবিতে দেখা গিয়াছিল, সৌরসীমার নিকট পৃথিবী আসলে অতি নগণ্য এক বিন্দু আলোর মতো। সেই ছবির পরিপ্রেক্ষিতে বিজ্ঞানী কার্ল সাগান উপলব্ধি করিয়াছিলেন—এই অনন্ত মহাবিশ্বের কোথাও এখন পর্যন্ত এমন কোনো সংকেত পাওয়া যায় নাই, যেইখানে আমরা আশ্রয় লইতে পারি। যদিও প্রাণের উপযুক্ত গ্রহ মহাবিশ্বে কতগুলি রহিয়াছে—তাহা ১৯৬৬ সালে স্পষ্ট করিয়া বলিয়াছেন বিজ্ঞানী কার্ল সাগান। তিনি বলিয়াছেন, মহাবিশ্বে ১ হাজার কোটি গ্রহ রহিয়াছে, যেইগুলি জীবন ধারণের উপযুক্ত। সংখ্যাটি আরেকবার আওড়াইয়া নেওয়া যায়, ‘এক’-এর পিছনে ‘আঠারোটি শূন্য’! তবে এই সকল গ্রহ কমবেশি এতটাই দূরে অবস্থিত যে সেই দূরত্ব ঘুচাইবার মতো প্রযুক্তি এখনো মানুষের আয়ত্তের বাহিরে, কল্পনারও বাহিরে। তাহা ছাড়া উহারা প্রাণের বসবাস উপযুক্ত কি না, তাহাও বিশাল একটি জিজ্ঞাসা। বাস্তবিক প্রাণোপযুক্ত হইতে একটি গ্রহকে দুইটি প্রধান শর্ত পূরণ করিতে হয়। সর্বপ্রথমটি হইল—শক্তির উত্স হিসাবে সঠিক ধরনের নক্ষত্র, পৃথিবীর ক্ষেত্রে ‘সূর্য’ যেমন। দ্বিতীয়টি হইল, গ্রহ হইতে নক্ষত্রের সঠিক দূরত্ব। বেশি দূরে হইলে বেশি শীতল হইবে, আবার নিকটবর্তী হইলে অত্যন্ত উত্তপ্ত হইবে। এই সকল তথ্য উপস্থাপনের মোদ্দা কথা হইল, পৃথিবী আমাদের সবেধন নীলমণি একমাত্র আবাসস্থল। সুতরাং ইহাকে যে কোনো উপায়ে হউক রক্ষা করিতেই হইবে; কিন্তু মনুষ্যসৃষ্ট সভ্যতার উপজাত গ্রিন হাউজ গ্যাস গ্রহণের ক্ষেত্রে এই ‘সর্বংসহা’ ধরিত্রীর সহ্যশক্তি যেন শেষ হইয়া গিয়াছে। বিষাক্ত হইয়া উঠিতেছে ইহার বায়ু ও পানি। বাড়িতেছে তাপমাত্রা। ভাঙিয়া পড়িতেছে ধরিত্রীর রক্ষাকবচ। গলিয়া যাইতেছে বিপুলবিশাল সব হিমবাহ। স্থলভাগকে গ্রাস করিতে উচ্চতা বাড়াইতেছে সমুদ্র। এমনই বিষম সময়ে বিশ্বব্যাপী বিভিন্ন জাতীয় ও আন্তর্জাতিক প্রতিষ্ঠানগুলির দিকে তাকাইয়া রহিয়াছে সকলে। যদিও এই বিতর্কও উঠিতেছে যে, যতখানি বলা হইতেছে ততখানি খারাপ দশা কি এই ধরিত্রীর? এই পৃথিবী কি সত্যিই বিপন্ন? আর যদি সত্যিই বিপন্ন হইয়া থাকে, তাহা হইলে কে দায়িত্ব লইবে ধরিত্রীকে রক্ষার? কাহার রহিয়াছে একার দায়? বলিবার অপেক্ষা রাখে না, ইহা কোনো অভিযোগ এবং পালটা অভিযোগের বিষয় নহে। পৃথিবী যেহেতু সকলের, সুতরাং ইহাকে রক্ষার দায়িত্বও সকলের। প্রবাদ আছে যে, নগর পুড়িলে দেবালয়ও সেই অগ্নি হইতে রক্ষা পায় না। সুতরাং বর্তমান বিপদ হইতে রক্ষা পাইতে যাহা করণীয়, তাহাই করিতে হইবে।