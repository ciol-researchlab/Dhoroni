২০৫০ সালের মধ্যে গ্রিনহাউস গ্যাস নির্গমন শূন্যের কোটায় আনার ‘নেট জিরো’ লক্ষ্যমাত্রা সামনে রেখে যৌথভাবে ‘ক্লাইমেট অ্যাকশন প্ল্যান’ প্রণয়ন করেছে ঢাকা উত্তর ও দক্ষিণ সিটি করপোরেশন। মঙ্গলবার দুপুরে ঢাকা বিশ্ববিদ্যালয়ের নবাব নওয়াব আলী চৌধুরী সিনেট ভবনে পরিকল্পনাটি ঘোষণা করা হয়। এ পরিকল্পনার লক্ষ্য হলো– ঢাকা শহরকে জলবায়ু সহনশীল শহরে রূপান্তর করার মাধ্যমে স্বাস্থ্য, অর্থনীতি এবং জীবনযাত্রার মান উন্নত করা। প্যারিস চুক্তির সঙ্গে সম্পৃক্ততা রেখে টেকসই, জলবায়ু স্থিতিশীল উন্নয়ন, ‘নেট জিরো’ নির্গমনের দিকে যাওয়ার চেষ্টা, সুশাসন, উন্নত পরিষেবা সরবরাহ এবং সামাজিক ন্যায্যতা নিশ্চিত করা। সভায় পরিবেশ, বন ও জলবায়ু পরিবর্তনবিষয়ক মন্ত্রী সাবের হোসেন চৌধুরী বলেন, আমাদের জাতীয় কর্মপরিকল্পনার সঙ্গে এই ক্লাইমেট অ্যাকশন প্ল্যানের সামঞ্জস্য আছে। দুই মেয়রের সঙ্গে জনগণ সম্পৃক্ত হলে বড় পরিবর্তন আনা সম্ভব। তিনি বলেন, আমরা চলতি অর্থবছরে ২৫ মন্ত্রণালয়ে প্রায় ৩৭ হাজার কোটি টাকা জলবায়ু পরিবর্তন মোকাবিলায় বরাদ্দ দিয়েছি। কিন্তু সেটা যথেষ্ট নয়। তাপদাহ কমাতে আমরা ঢাকায় একটি স্যাটেলাইট ইমেজ তৈরি করছি। কোন কোন জায়গায় গাছ লাগানো যায় তা শনাক্ত করছি। ঢাকাকে বাসযোগ্য রাখতে হলে ন্যূনতম সবুজ এলাকা রাখতে হবে। মন্ত্রী বলেন, বাংলাদেশ ০ দশমিক ৪৬ শতাংশ কার্বন নিঃসরণ করছে। জলবায়ু পরিবর্তনের জন্য আমরা দায়ী থাকলে উন্নত বিশ্ব এতদিন একটার পর একটা নিষেধাজ্ঞা দিত। এটাই বাস্তবতা। ঢাকা উত্তর সিটির মেয়র আতিকুল ইসলাম বলেন, ঢাকায় ২০৩০ সালের মধ্যে ১৪.৯ ভাগ, ২০৪০ সালের মধ্যে ৩৩.৮ ভাগ এবং ২০৫০ সালের মধ্যে ৭০.৬ ভাগ কার্বন নিঃসরণ কমানোর লক্ষ্যমাত্রা নির্ধারণ করা হয়েছে। দক্ষিণের মেয়র শেখ ফজলে নূর তাপস বলেন, ঢাকা শহরকে আরও বাসযোগ্য, জলবায়ু সহনশীল এবং পরিবেশবান্ধব করে গড়ে তুলতে দুই সিটি একসঙ্গে কাজ করবে। বিশ্বের বৃহৎ ৪০ নগরের সংগঠন ‘সি৪০ সিটিস’-এর সভাপতি ও লন্ডন সিটির মেয়র সাদিক খান অনুষ্ঠানে ভিডিওবার্তায় বক্তব্য দেন। ঢাবি উপাচার্য অধ্যাপক ড. এ এস এম মাকসুদ কামাল, ‘সি৪০ সিটিস’ নির্বাহী পরিচালক মার্ক ওয়াটস ও গাজীপুর সিটি মেয়র জায়েদা খাতুন অনুষ্ঠানে উপস্থিত ছিলেন।