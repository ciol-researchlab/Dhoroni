রাজবাড়ীর বালিয়াকান্দি উপজেলার চন্দনা নদী একসময় ছিল চিরযৌবনা। নদীতে ছিল উত্তাল ঢেউ। বয়ে যেত ছোট-বড় নৌকা ও লঞ্চ। তবে, এসব এখন অতীত। বর্তমানে চন্দনা নদী ময়লা-আবর্জনায় এমনভাবে ভরে গেছে যে দেখলে মনে হবে নদী নয় যেন ভাগাড়। কালের আবর্তে দখলদারিত্ব আর দূষণে চন্দনা নদী আজ মৃতপ্রায়। সরেজমিনে দেখা গেছে, উপজেলার বালিয়াকান্দি বাজারের সব ধরনের ময়লা চন্দনা সেতুর পাশ দিয়ে নদীতে ফেলা হচ্ছে। এতে দূষণের পাশাপাশি নদী ভরাট হয়ে যাচ্ছে। এলাকার কৃষকদের সঙ্গে কথা হলে তারা জানান, আগে নদীতে নৌকা নিয়ে বড় বড় আইড়, বাইম মাছ ধরা হতো। নদীতে নৌকা বোঝাই করে ধান ও পাট নিয়ে হাট-বাজারে বিক্রি করতেন চাষিরা। আর এখন সেই নদী মৃতপ্রায়। এ অঞ্চলের সাধারণ মানুষ ও কৃষকদের ভাগ্য পরিবর্তনে চন্দনা নদীর ভূমিকা ছিল অপরিসীম। নদীকে কেন্দ্র করে এক সময় এ অঞ্চলে গড়ে উঠেছিল ব্যবসা-বাণিজ্য। কিন্তু নদীটি মরে যাওয়ায় বন্ধ হয়ে গেছে সব। ফলে কৃষি অর্থনীতি ও জীববৈচিত্র্যে নেমে এসেছে ব্যাপক বিপর্যয়। কৃষকদের অভিযোগ, সারা বছরই নদীটি পানিশূন্য থাকে। ফলে বিপাকে পড়তে হচ্ছে তাদের । এই নদীর পানি দিয়েই তারা জমিতে সেচ দিতেন। ফলে নদীতে পানি না থাকায় বিকল্প ব্যবস্থা করতে হচ্ছে। এতে আর্থিকভাবে ক্ষতির সম্মুখীন হচ্ছেন কৃষকেরা। ৭৫ বছর বয়সী বকুল খাঁ বলেন, “এই চন্দনা নদীর ওপর নির্ভর করে এলাকার কৃষকেরা এক সময় ফসল ফলাতেন। উৎপাদিত ফসলও নৌকায় করে বিভিন্ন বাজারে নিয়ে যাওয়া হতো। আজ সেসব স্মৃতি। বর্তমান প্রজন্মের কাছে নদীটি শুধুই ইতিহাস। তারা বিশ্বাসই করতে চায় না এই নদীতে এক সময় নৌযান চলতো।” কৃষক জাহাঙ্গীর উদ্দিন বলেন, “পানির অভাবে নদীটি মরে যাচ্ছে। নদীটি শুকিয়ে যাওয়ায় এ এলাকার সাধারণ মানুষের অনেক ক্ষতি হচ্ছে। পানির অভাবে কৃষকেরা ফসল ফলাতে পারছেন না। নদীতে পানি না থাকায় জেলেরাও বেকার।” রেজাউল হক টুকু নামে স্থানীয় এক বাসিন্দা আক্ষেপ করে বলেন, “ভূমিদস্যু ও স্থানীয় প্রভাবশালীদের অবৈধ হস্তক্ষেপের কারণে একসময়ের খরস্রোতা চন্দনা নদী আজ ময়লার খালে পরিণত হয়েছে। যত্রতত্র সেতু-কালভার্ট তৈরি করে নদীর নাব্যতা মারাত্মক হুমকির মুখে ফেলে নদীটির অস্তিত্ব বিলীনের দিকে ঠেলে দেওয়া হচ্ছে। উন্নত জীবনযাপনের নামে কিছু মানুষ পরিবেশ ধ্বংসাত্মক পরিণতির দিকে ঠেলে দিচ্ছে।” বালিয়াকান্দি বাজার বণিক সমিতির সাধারণ সম্পাদক বদরুল বলেন, “বিষয়টি ইতোমধ্যে উপজেলা নির্বাহী কর্মকর্তা তাদের জানিয়েছেন। বাজারের কিছু ব্যবসায়ী চন্দনা নদীতে ময়লা ফেলেন। বিষয়টি আমরা কঠোরভাবে দমন করার চেষ্টা করছি।” এ বিষয়ে উপজেলা নির্বাহী কর্মকর্তা (ভারপ্রাপ্ত) হাসিবুল হাসান বলেন, “আমরা খুব শিগগিরই নদী দখল ও দূষণ রোধে ব্যবস্থা নেবো। হাইকোর্টের নির্দেশনা অনুযায়ী কোনো ধরনের নদী দূষণ ও দখল করা যাবে না। পাশাপাশি বাজারের ইজারাদার ও বাজার বণিক সমিতির সঙ্গে কথা বলে কড়া সতর্কতা দেওয়া হবে, যাতে বাজারের কোনো ময়লা-আবর্জনা নদীতে ফেলা না হয়। এ বিষয়ে এক সপ্তাহের মধ্যেই কার্যকরী পদক্ষেপ নেওয়া হবে।”