পরিবেশ, বন ও জলবায়ু পরিবর্তন মন্ত্রী শাহাব উদ্দিন বলেছেন, বাংলাদেশ জলবায়ু পরিবর্তনের প্রভাব মোকাবেলায় নিরলস ভাবে কাজ করছে। তবে বাংলাদেশের একার পক্ষে এটি করা কষ্টসাধ্য। জলবায়ু পরিবর্তনের ক্ষতিকর প্রভাব এড়াতে বাংলাদেশের গ্লোবাল সেন্টার অন অ্যাডাপ্টেশন (জিসিএ) এর মতো বিভিন্ন আন্তর্জাতিক সংস্থার সহযোগিতা প্রয়োজন। পরিবেশ, বন ও জলবায়ু পরিবর্তন মন্ত্রী আজ বৃহস্পতিবার (২৬ নভেম্বর) সন্ধ্যায় ঢাকায় তাঁর সরকারি বাসভবন থেকে অনলাইনে যুক্ত হয়ে "গ্লোবাল সেন্টার অন এডাপটেশন সাউথ এশিয়া ওয়ার্ক প্রোগ্রাম কনসালটেশন মিটিং অনুষ্ঠানে এসব কথা বলেন। পরিবেশমন্ত্রী বলেন, সবাই একসাথে আমরা যেকোনো চ্যালেঞ্জ মোকাবেলা করতে পারি। এ লক্ষ্যে জলবায়ু পরিবর্তন জনিত চ্যালেঞ্জগুলি কাটিয়ে উঠতে বাংলাদেশ উন্নয়ন সহযোগীদের সাথে কাজ করবে। অনুষ্ঠানে পররাষ্ট্রমন্ত্রী একে আবদুল মোমেন, জিসিএর প্রধান নির্বাহী অধ্যাপক প্যাট্রিক ভিনসেন্ট ভারকুইজেন, পরিবেশ, বন ও জলবায়ু পরিবর্তন মন্ত্রণালয়ের সচিব জিয়াউল হাসান এনডিসি, জিসিএর অন্তর্বর্তী আঞ্চলিক পরিচালক আহমেদ শামীম আল রাজি, ইউএনডিপির কান্ট্রি ডিরেক্টর সুদীপ্ত মুখার্জি এবং দক্ষিণ এশিয়ার বিভিন্ন দেশ ও বিশ্বব্যাংক, ইউএনডিপি, এডিবি, জাইকার মতো উন্নয়ন সহযোগীদের প্রতিনিধিরা উপস্থিত ছিলেন। অনুষ্ঠানে সভাপতিত্ব করেন জিসিএর বিশিষ্ট ফেলো আবুল কালাম আজাদ। ইত্তেফাক/এসআই