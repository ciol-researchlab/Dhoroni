আন্তর্জাতিক নদীকৃত্য দিবস আজ বৃহস্পতিবার। ১৯৯৮ সাল থেকে সারাবিশ্বে দিবসটি পালিত হয়ে আসছে। ১৯৯৭ সালের মার্চে ব্রাজিলের কুরিতিয়া শহরে অনুষ্ঠিত একটি আন্তর্জাতিক সমাবেশ থেকে আন্তর্জাতিক নদীকৃত্য দিবস পালনের সিদ্ধান্ত নেওয়া হয়। দেশে আজ নানা কর্মসূচির মাধ্যমে দিবসটি পালন করবে বিভিন্ন সংস্থা। দিবসটি উপলক্ষে গতকাল রাজধানীতে এক অনুষ্ঠানে পরিবেশবিদরা দখল-দূষণ থেকে নদনদী ও খাল রক্ষায় প্রশাসনিক কমিটি গঠনের পাশাপাশি সরকারকেও সতর্ক হওয়ার পরামর্শ দিয়েছেন। গাবতলীর ল্যান্ডিং স্টেশন ঘাটে অনুষ্ঠিত হয় মানববন্ধন, প্রতীকী পরিচ্ছন্নতা, মাঝিদের মাঝে ঝুড়ি বিতরণ ও মূকাভিনয় প্রদর্শনী। ধরিত্রী রক্ষায় আমরা (ধরা), বুড়িগঙ্গা রিভারকিপার, আমিনবাজার ঘাট শ্রমিক ইউনিয়ন, বনলতা নারী উন্নয়ন সংস্থা, এনভায়রনমেন্টাল রিসার্চ অ্যান্ড ডেভেলপমেন্ট অলটারনেটিভস, গ্লোবাল ল থিংকার্স সোসাইটি, নিরাপদ ডেভেলপমেন্ট ফাউন্ডেশন, অর্গানাইজেশন ফর ক্লাইমেট রেজিলিয়েন্স অ্যান্ড এনভায়রনমেন্টাল কনজারভেশন, স্বপ্নের সিঁড়ি সমাজকল্যাণ সংস্থা, সচেতন নাগরিক সমাজ, সম্প্রীতি ও সৌহার্দ্য, তৃণমূল উন্নয়ন সংস্থা, ভয়েজ অব দ্য ওলড ব্রহ্মপুত্র রিভার, রিভার বাংলা ও ওয়াটারকিপার্স বাংলাদেশ যৌথভাবে এ অনুষ্ঠানের আয়োজন করে। জাতীয় নদী রক্ষা কমিশনের সাবেক চেয়ারম্যান ড. মুজিবুর রহমান হাওলাদার বলেন, নদী দখল-দূষণকারীদের নামের তালিকা থাকা সত্ত্বেও তাদের উচ্ছেদ করা বা শাস্তির আওতায় আনা যাচ্ছে না। ‘ধরা’র সদস্য সচিব শরীফ জামিল বলেন, ঢাকার নদীগুলোকে সংরক্ষণের নামে আমরা নর্দমায় পরিণত করেছি। এদিকে আজ বাংলাদেশ পরিবেশ আন্দোলন (বাপা), বুড়িগঙ্গা বাঁচাও আন্দোলন, নোঙ্গর ট্রাস্ট, বাংলাদেশ রিভার ফাউন্ডেশন, নদী পরিব্রাজক দল, বাংলাদেশ ঘুড়ি ফেডারেশন, উন্নয়ন ধারা ট্রাস্ট, কোস্টাল ডেভেলপমেন্ট পার্টনারশিপ (সিডিপি), নদী রক্ষা জোট, রিভার অ্যান্ড ডেল্টা রিসার্চ সেন্টার (আরডিআরসি) ও গ্রিন ভয়েস জগন্নাথ বিশ্ববিদ্যালয় শাখার যৌথ উদ্যোগে ‘বুড়িগঙ্গা নদীর বর্তমান অবস্থা সরজমিনে পরিদর্শন কর্মসূচির’ আয়োজন করা হয়েছে।