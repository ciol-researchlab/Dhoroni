বর্তমানে বাংলাদেশে পরিবেশদূষণ একটি মারাত্মক সমস্যা। এ দূষণ মাটি, পানি, বায়ু ও শব্দ– সর্বত্র ঘটছে। শব্দদূষণ ছাড়া বাকি তিনটি দূষণ একটা আরেকটার সঙ্গে সম্পর্কযুক্ত। ফেলে রাখা ময়লা-আবর্জনায় এক স্থানের মাটি দূষিত হলে সে স্থানের বায়ু ও পানিও দূষিত হয়। সাধারণত যেসব ব্যবহৃত সামগ্রী ও ময়লা-আবর্জনা আমরা যত্রতত্র ফেলি তা হলো– টিস্যু, পলিথিন, চিপসের প্যাকেট, ডাবের খোসা, কোমল পানীয়ের ক্যান ও বোতল, পানির প্লাস্টিক বোতল, কাগজ, ব্যবহৃত কাগজের ঠোঙা, বিড়ি-সিগারেটের অবশিষ্টাংশ, পানের পিক, থুতু, বাসাবাড়ির ময়লা-আবর্জনা ও কলকারখানার তরল বর্জ্য ও কঠিন বর্জ্য। এ বিষয়ে আমাদের সবার মধ্যেই অসচেতনতা লক্ষ্য করা যায়। প্রায় সময়ই দেখা যায়, বাসাবাড়ির ময়লা-আবর্জনা আঙিনা কিংবা আশপাশের রাস্তায় ফেলে রাখা হয়। সাধারণ ব্যবসায়ী কিংবা ছোটখাটো দোকানপাটের ময়লা-আবর্জনাও দোকানের সামনে বা রাস্তায় ফেলে রাখতে দেখা যায়। মানুষ যখন রাস্তায় চলাচল করে, তখন বিভিন্ন খাবার গ্রহণ করে থাকে। এসব খাবারের উচ্ছিষ্ট অংশ ও প্যাকেট যত্রতত্র ফেলতে দেখা যায়। গণপরিবহনের যাত্রী, ব্যক্তিগত পরিবহনে চলাচলকারী, পথচারী সবাই এ কাজ করে থাকে। এতে ময়লা-আবর্জনা জমে পরিবেশ দূষিত হয়। দেশে বর্তমানে অনেক শিল্প-কারখানা গড়ে উঠেছে। সেসব শিল্প কারখানার কঠিন ও তরল বর্জ্য পরিশোধন করার কথা থাকলেও, তা না করেই উন্মুক্ত স্থানে ও প্রাকৃতিক জলাশয়ে ফেলা হয়। এর ফলে পরিবেশ ও প্রতিবেশ দুটোই ক্ষতিগ্রস্ত হয়। কলকারখানার তরল বর্জ্য এবং আবাসিক বর্জ্যের নির্গত ময়লা প্রাকৃতিক জলাশয়, খাল ও নদীতে মিশে গিয়ে পানি দূষিত করে। আরও একটি বিষয় ব্যাপক আকার ধারণ করেছে– পলিথিনের অস্বাভাবিক ব্যবহার। পলিথিন ব্যবহার আইন করে নিষিদ্ধ করা হলেও বাস্তব চিত্র সম্পূর্ণ ভিন্ন। বাজার পলিথিনে সয়লাব। ক্রেতাসাধারণ বাজার করতে গিয়ে পলিথিনে পণ্য নিয়ে আসেন। দোকানদাররাও সব পণ্য পলিথিনে বিক্রি করে স্বাচ্ছন্দ্য বোধ করেন। এসব পলিথিন ক্রেতার হাত ধরে পণ্যের সঙ্গে বাসাবাড়িতে চলে আসে। শেষমেশ এসব বর্জ্য হয়ে মাটিতে গিয়ে পড়ে। এর ফলে দূষিত হয় মাটির পরিবেশ। অনেক সময় দেখা যায়, আবাসিক এলাকায় বিভিন্ন ধরনের বর্জ্য বিশেষ করে প্লাস্টিক বর্জ্য ও পলিথিন আগুনে পোড়ানো হয়। এটা একেবারেই ঠিক নয়। কারণ, পলিথিন ও প্লাস্টিক বর্জ্য পোড়ানোর ফলে যে গ্যাস বের হয়, তা বায়ুকে দূষিত করে। এমনিতেই কলকারখানা ও পরিবহনের নির্গত কালো ধোঁয়ায় বায়ু প্রতিনিয়ত দূষিত হচ্ছে। দূষিত বায়ু মানবদেহের জন্য মারাত্মক ক্ষতিকর। আমাদের পরিবেশ আমাদেরই সুন্দর রাখতে হবে। মনে রাখতে হবে– একটি সুন্দর পরিবেশ, একটি সুন্দর জীবনের সহায়ক। চলার পথ নিজেরা দূষিত না করলে তা আমাদের জন্যই হবে স্বাস্থ্যকর। সহকারী অধ্যাপক, ভূগোল বিভাগ, মুক্তিযোদ্ধা কলেজ, ভাওয়ালগড়, গাজীপুর