জনসংখ্যার দিক দিয়ে বিশ্বের চতুর্থ বৃহত্তম দেশ ইন্দোনেশিয়া জর্জরিত প্লাস্টিক দূষণের সমস্যায়। বছরে দেশটিতে ৩২ লাখ টন প্লাস্টিক বর্জ্য নিঃসরিত হয়। যার অর্ধেকই গিয়ে পড়ে নদী অথবা সাগরে। বিষয়টি উদ্বিগ্ন করে তোলে রুদি হার্তোনো নামে দেশটির এক নাগরিককে। উপকূলীয় শহর পেরিপেরি'র বাসিন্দা রুদি কাজ করেন একটি ক্যাফেতে। তিনি সাধ্যমতো রাস্তা ও সমুদ্র তীরের প্লাস্টিক বর্জ্য পরিষ্কারের কাজ শুরু করেন। আর এই কাজে যুক্ত হওয়ার অনুরোধ জানান এলাকার বাসিন্দাদের। কিন্তু কেউ তার কথায় ভ্রুক্ষেপ করেনি। বাধ্য হয়েই তিনি হয়ে গেলেন “সুপারহিরো স্পাইডারম্যান”। ভাগ্নের মনোরঞ্জনের জন্য কেনা সিনেমার সুপারহিরো স্পাইডারম্যানের পোশাক পরে তিনি নেমে পড়লেন বর্জ্য পরিষ্কারের কাজে। যাদুর মতো কাজ হলো এতে। ধীরে ধীরে এলাকার বাসিন্দারা তার হাতে হাত মিলিয়ে শুরু করলেন পরিচ্ছন্নতা অভিযান। ৩৬ বছর বয়সী হার্তোনো ইন্দোনেশিয়ান গণমাধ্যম জাকার্তা পোস্টকে বলেন, “প্রথমে সাধারণ পোশাকে আমি পরিচ্ছন্নতার কাজ শুরু করেছিলাম। কিন্তু মানুষের সাড়া পাইনি।” “এই পোশাক পরার পর মানুষজন অবিশ্বাস্যভাবে সাড়া দিতে শুরু করেছে।” অদম্য রুদি হার্তোনো। ছবি: সংগৃহীতপ্রতিদিন সন্ধ্যা ৭টায় কর্মস্থলে যান তিনি। তার আগে করেন রাস্তাঘাটের বর্জ্য পরিষ্কারের কাজ। তার এমন উদ্যোগ ইতোমধ্যে সাড়া ফেলেছে ইন্দোনেশিয়ার সর্বত্র। সাক্ষাৎকার দিতে গণমাধ্যমের সামনে তিনি হাজির হয়েছেন সুপারহিরোর সাজেই। হার্তোনোর শহর পেরিপেরি'র জনসংখ্যা প্রায় ১ লাখ ৪২ হাজার। ২০১৮ সালে ইন্দোনেশিয়ার পরিবেশ ও বন মন্ত্রণালয়ে প্রকাশিত এক প্রতিবেদনে বলা হয়, প্রতিদিন শহরটিতে যত্রতত্র ফেলা প্লাস্টিক বর্জ্যের পরিমাণ ২ দশমিক ৭ টন। ওই প্রতিবেদনে আরও বলা হয়, ১৭ হাজারেরও বেশি ছোট-বড় দ্বীপের সমন্বয়ে গঠিত দেশ ইন্দোনেশিয়া সমুদ্রে প্লাস্টিক বর্জ্য ফেলা দেশের মধ্যে বিশ্বে দ্বিতীয়। হার্তোনোর আশা, সিঙ্গেল ইউজ প্লাস্টিকের ব্যবহার রোধে আরও কঠোর হবে তার দেশের সরকার। তিনি বলেন, “প্লাস্টিক বর্জ্যের পরিমাণ কমিয়ে আনা এই মুহূর্তে সবচেয়ে গুরুত্বপূর্ণ কারণ প্লাস্টিক সহজে মাটিতে মেশে না।” ভিডিও-