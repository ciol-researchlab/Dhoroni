হকারদের প্লাস্টিকের ছাউনি নিয়ে বাহিনীর সদস্যদের সর্তক করলেন পুলিশ কমিশনার। প্লাস্টিক বা পলিথিনের ছাউনি দ্রুত সরাতে নির্দেশ দিয়েছেন তিনি। সেই সঙ্গে বাহিনী ও থানার কাজ নিয়ে অসন্তোষ প্রকাশ করেন। কর্মীদের সেলফি যে তিনি দেখতে চান না, কলকাতার পুলিশ কমিশনার তা-ও স্পষ্ট করে দেন শুক্রবার মাসিক ক্রাইম কনফারেন্সের বৈঠকে। কমিশনার হিসেবে দায়িত্ব নেওয়ার পরে এ দিনই ছিল অনুজ শর্মার প্রথম ক্রাইম বৈঠক। সেখানে ছিলেন সব থানা এবং গোয়েন্দা বিভাগের আধিকারিকেরা। বৈঠকেই কমিশনার হকারদের প্লাস্টিকের ছাউনি সরাতে থানাগুলিকে নির্দেশ দেন। পুলিশের ওই সূত্রের দাবি, কোনও কোনও হকার নির্দেশ মানলেও, অনেকেই সরাচ্ছেন না বলে বৈঠকে জানান কমিশনার। সেই সঙ্গে নতুন হকার যাতে না বসতে পারেন এ দিন তা-ও দেখতে বলেন তিনি। গত ১৯ জানুয়ারি গড়িয়াহাট মোড়ের একটি বহুতলে আগুন লাগার ঘটনার পরেই ফুটপাত থেকে প্লাস্টিক খুলে নেওয়ার নির্দেশিকা জারি করেছিল কলকাতা পুরসভা। দমকলের দাবি, আগুন দ্রুত ছড়ানোর কারণ ছিল হকারদের প্লাস্টিকের ছাউনি। পুরসভা জানিয়েছিল, প্লাস্টিকের পরিবর্তে হকারদের স্টল দেওয়া হবে। এর পরেই গড়িয়াহাট এবং হাতিবাগান থেকে খোলা হয় পলিথিন। যদিও ফের ফিরে এসেছে সে সব। যার প্রেক্ষিতে ওই প্লাস্টিকের ছাউনি নিয়ে পুলিশকে ব্যবস্থা নিতে বললেন কমিশনার। দিল্লি দখলের লড়াই, লোকসভা নির্বাচন ২০১৯ পুলিশের একটি সূত্রের দাবি, কয়েক সপ্তাহ ধরে মাঝেমধ্যেই বৃষ্টি হচ্ছে। খোলা আকাশের নীচে জিনিস ভিজে ক্ষতিগ্রস্তও হচ্ছে। তাই হকারেরা স্টল না পেয়ে প্লাস্টিক ব্যবহার শুরু করছেন। গড়িয়াহাট ইন্দিরা হকার্স ইউনিয়নের সাধারণ সম্পাদক দেবরাজ ঘোষ বলেন, ‘‘চৈত্র সেল চলছে। বিকল্প ব্যবস্থা না করে প্লাস্টিক যাতে না খোলা হয়, সে জন্য মেয়রের কাছে আবেদন করব।’’ এ দিনের বৈঠকে বাহিনী এবং থানার কাজ নিয়ে অসন্তোষ প্রকাশ করেছেন পুলিশ কমিশনার। লালবাজার সূত্রের খবর, কমিশনার জানান, বাহিনীর অধস্তনেরা ঠিক মতো কাজ না করলে তাঁদের বিরুদ্ধে ব্যবস্থা নেওয়া হবে। কলকাতা পুলিশের কমিশনার হয়ে আসার পরেই ওসিদের নিয়ে একটি হোয়াটসঅ্যাপ গ্রুপ করা হয়েছিল। যাতে ওসিরা নিজেদের কাজের তথ্য ছবি-সহ শেয়ার করে কমিশনারকে জানাতেন। চলতি সপ্তাহেই দক্ষিণ শহরতলির একটি থানার ওসি নাকা চেকিংয়ের সময়ে সেলফি পোস্ট করেছিলেন। যা নিয়ে গ্রুপেই ক্ষোভ জানান কমিশনার।