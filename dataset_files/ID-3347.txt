পরিবেশ দূষণ রোধে ব্যর্থ দেশগুলোর তালিকায় বাংলাদেশের অবস্থান একদম তলানিতে। মঙ্গলবার প্রকাশিত এনভায়রনমেন্টাল পারফরমেন্স ইনডেক্স (ইপিআই) অনুসারে ২৯.৫৬ পয়েন্ট নিয়ে বাংলাদেশ রয়েছে নিচ থেকে দ্বিতীয় স্থানে। বাংলাদেশের চেয়ে খারাপ অবস্থানে থাকা একমাত্র দেশ হচ্ছে বুরুন্ডি। দেশটির পয়েন্ট ২৭.৪৩। দূষণে ক্ষতিগ্রস্ত দেশগুলোর মধ্যে ঝুঁকিপূর্ণ বাংলাদেশ। খবর দ্য হিন্দুর। সুইজারল্যান্ডের দাভোসে বিশ্ব অর্থনৈতিক সম্মেলনের এক ফাঁকে ইপিআই সূচকের ১৮০টি দেশের তালিকা প্রকাশ করা হয়। ওয়ার্ল্ড ইকোনমিক ফোরামের সঙ্গে যুক্তরাষ্ট্রের ইয়েল ইউনিভার্সিটি ও কলম্বিয়া ইউনিভার্সিটি যৌথভাবে এ এনভায়রনমেন্ট পারফরমেন্স ইনডেক্স প্রকাশ করেছে। প্রতিবেদন অনুসারে, পরিবেশ ও মানের সূচকে বাংলাদেশের স্কোর ২৯.৫৬। আর তালিকায় অবস্থান ১৭৯ নম্বরে। প্রতিবেশী দেশ ভারতও বাংলাদেশের কাছাকাছি। তাদের অবস্থান ১৭৭। এরপর কঙ্গো (১৭৮) ও নেপাল (১৭৬)। প্রতি দুই বছর পরপর পরিবেশের মান নিয়ে এ রিপোর্ট প্রকাশ করা হয়। এ বছরের তালিকায় ৮৭ দশমিক ৪২ স্কোর নিয়ে সবার ওপরে স্থান পেয়েছে সুইজারল্যান্ড।