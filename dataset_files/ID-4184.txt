নদী রক্ষায় আদালতের যুগান্তকারী রায়ের পাশাপাশি আইন ও নীতিমালা থাকলেও নেই বাস্তবায়ন। তাই অধিকাংশ নদী দখল ও দূষণে হারিয়ে যাচ্ছে। শনিবার কেরানীগঞ্জের ওয়াশপুরে ওয়াটারকিপার্স বাংলাদেশের আয়োজনে ‘নদী রক্ষায় আইন’ নদীকথন অনুষ্ঠানে বক্তরা এসব কথা বলেন। ওয়াটারকিপার্স বাংলাদেশের সমন্বয়ক শরীফ জামিল বলেন, নদীকে সঠিকভাবে ব্যবহার করতে পারলে নদীর ক্ষতি হওয়ার কথা নয়। নদী রক্ষা না করতে পারলে নদীমাতৃক বাংলাদেশের মাকেই মেরে ফেলা হবে। ঢাকা বিশ্ববিদ্যালয়ের সহকারী অধ্যাপক মোহাম্মাদ গোলাম সারোয়ার বলেন, যেখানে কারখানা আছে সেখানে পরিবেশ দূষণ ঘটবেই। আইনের মাধ্যমে এটি নিয়ন্ত্রণ করতে হবে। আইনজীবী ড. সৈয়দা নাসরিন বলেন, নদী রক্ষায় আদালতের ভূমিকা সব সময় ইতিবাচক। বর্তমানে বিভিন্ন নদী অবৈধভাবে দখল-দূষণ যেটুকু কমেছে, সেখানেও আদালতের ভূমিকা রয়েছে।