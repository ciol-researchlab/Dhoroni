দূষণের জেরে নাজেহাল গোটা দেশ। আর সবচেয়ে খারাপ অবস্থা রাজধানী দিল্লির। সম্প্রতি রাজধানীতে পরিস্থিতি এতটাই ভয়াবহ হয়েছিল যে, দূষণের কারণে বন্ধ রাখা হয়েছিল বেশ কিছু স্কুল। আর এ বার দূষণের জেরে ভয়ঙ্কর এক বিপদের কথা সামনে এল। সম্প্রতি ইউনিসেফের এক রিপোর্টে উল্লেখ করা হয়েছে দূষণের কারণে চিরতরে নষ্ট হয়ে যেতে পারে শিশুদের মস্তিষ্ক। ‘বাতাসে বিপদ’ শীর্ষক ওই রিপোর্টটির কথা উল্লেখ করে ইউনিসেফের একজিকিউটিভ ডিরেক্টর অ্যান্টনি লেক জানিয়েছেন, দূষণের জেরে শিশুদের হৃদযন্ত্র মারাত্মক ভাবে ক্ষতিগ্রস্ত হয়। পাশাপাশি শিশুর মস্তিষ্ক চিরতরে নষ্ট হয়ে যেতে পারে। যেখান থেকে সুস্থ জীবনে ফেরা প্রায় অসম্ভব। আরও পড়ুন: দিল্লির হাওয়া কতটা খারাপ? প্রমাণ করছে এই ছবিগুলি কী ভাবে পরিস্থিতির মোকাবিলা করা সম্ভব? রিপোর্টে বলা হয়েছে, দূষিত বাতাস থেকে শিশুদের যতটা সম্ভব সরিয়ে রাখতে হবে। শিশুদের রোগ প্রতিরোধ ক্ষমতা বাড়ানোর জন্য স্তন্যপান এবং পুষ্টিকর খাবার খাওয়ানোর উপর গুরুত্ব দেওয়ার কথাও বলা হয়েছে। রিপোর্টটিতে রীতিমতো আশঙ্কা প্রকাশ করে বলা হয়েছে, দক্ষিণ এশিয়ায় সব থেকে অস্বাস্থ্যকর পরিবেশে থাকতে হয় শিশুদের। বর্তমানে বিশ্বে এক বছরের নীচে প্রায় ১ কোটি ৭০ লক্ষ শিশু দূষিত পরিবেশে বাস করে। এর মধ্যে সব থেকে বেশি ১কোটি ২০ লক্ষ শিশু রয়েছে দক্ষিণ এশিয়ায়।