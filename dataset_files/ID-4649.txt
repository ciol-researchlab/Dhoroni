ঢাকার তাপমাত্রা বেশ কয়েকদিন ধরে দুর্বিষহ হয়ে উঠেছে। শুধু ঢাকা নয়, সারাদেশেই বইছে তাপপ্রবাহ। অতিরিক্ত গরমে অতীষ্ট হয়ে উঠেছে জনজীবন। বেড়েছে স্বাস্থঝুঁকিও। এর আগেই আবহাওয়া অধিদপ্তর জানিয়েছিল সহসা এই তাপপ্রবাহ যাচ্ছে না। শুক্রবার (১৪ এপ্রিল) সকাল ৯টা থেকে আগামী ২৪ ঘণ্টার আবহাওয়ার পূর্বাভাসে বলা হয়েছে, গরম আরও বাড়তে পারে। বৃহস্পতিবার দেশের সর্বোচ্চ তাপমাত্রা ৪১ ডিগ্রি সেলসিয়াস ছিল চুয়াডাঙ্গায় ও সর্বনিম্ন তাপমাত্রা ১৮.৫ ডিগ্রি সেলসিয়াস ছিল তেঁতুলিয়ায়। ঢাকায় সর্বোচ্চ তাপমাত্রা ছিল ৩৯.৫ ডিগ্রি সেলসিয়াস। আবহাওয়াবিদ মো. হাফিজুর রহমান জানান, ফরিদপুর, মানিকগঞ্জ, রাজশাহী, পাবনা, বাগেরহাট, যশোর, চুয়াডাঙ্গা ও কুষ্টিয়া জেলার ওপর দিয়ে তীব্র তাপপ্রবাহ এবং বরিশাল ও চট্টগ্রাম বিভাগসহ ঢাকা, টাঙ্গাইল, মাদারীপুর, গোপালগঞ্জ, নরসিংদী, নারায়ণগঞ্জ, বগুড়া, নওগাঁ, সিরাজগঞ্জ, ময়মনসিংহ, মৌলভীবাজার, খুলনা ও সাতক্ষীরা জেলার ওপর দিয়ে মৃদু থেকে মাঝারি ধরনের তাপপ্রবাহ বয়ে যাচ্ছে এবং তা অব্যাহত থাকতে পারে। তিনি জানান, সারাদেশে দিন ও রাতের তাপমাত্রা সামান্য বাড়তে পারে। তবে আগামী তিন দিনে আবহাওয়া সামান্য পরিবর্তন হতে পারে। অস্থায়ীভাবে আংশিক মেঘলা আকাশসহ সারাদেশের আবহাওয়া শুষ্ক থাকতে পারে বলেও জানান এ আবহাওয়াবিদ।