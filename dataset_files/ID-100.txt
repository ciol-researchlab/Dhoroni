বায়ুমান সূচকে ঢাকার বাতাসকে ঝুঁকিপূর্ণ বলছে পরিবেশ অধিদপ্তর। বায়ুমান তিনশ’র বেশি হওয়ায় ঝুঁকিপূর্ণ বিবেচনায় ঘরের বাইরে অবস্থানের ক্ষেত্রে জনসাধারণকে মাস্ক পরার পরামর্শ দিয়েছে পরিবেশ অধিদপ্তর। মঙ্গলবার (২০ ফেব্রুয়ারি) পরিবেশ, বন ও জলবায়ু পরিবর্তন মন্ত্রণালয়ের এক বিজ্ঞপ্তিতে এ তথ্য জানানো হয়েছে। বিজ্ঞপ্তিতে অসুস্থ ব্যক্তি, শিশু ও বয়স্কদের অপ্রয়োজনে ঘরের বাইরে না যাওয়ার পরামর্শও দেওয়া হয়েছে। বিজ্ঞপ্তিতে বলা হয়, রাজধানীর বায়ুদূষণের মাত্রা ঝুঁকিপূর্ণ পর্যায়ে পৌঁছালে পরিবেশ, বন ও জলবায়ু পরিবর্তনমন্ত্রী সাবের হোসেন চৌধুরীর নির্দেশনা অনুযায়ী জনগণকে স্বাস্থ্য সুরক্ষামূলক পরামর্শ দিচ্ছে পরিবেশ অধিদপ্তর। বায়ুদূষণের মাত্রা বিবেচনায় পরিবেশ অধিপ্তরের ওয়েবসাইটে এ সংক্রান্ত তথ্য নিয়মিত প্রচারিত হচ্ছে। এতে আরও বলা হয়েছে, অসুস্থ ব্যক্তি, শিশু ও বয়স্কদের অপ্রয়োজনে ঘরের বাইরে না যাওয়ার পরামর্শসহ দূষণের মাত্রা বিবেচনায় অন্যান্য পরামর্শ দেওয়া হচ্ছে। বায়ু দূষণ বায়ুমান সূচকে তিনশ’র কম হলে সতর্কতা প্রত্যাহার করা হবে।