শিল্পে এগোতে চায় রাজ্য। অথচ জ্বালানির জন্য যদি পরনির্ভর হতে হয় তবে গতি ব্যাহত হতে পারে। স্বনির্ভর হওয়ার লক্ষ্যে তাই প্রয়োজনীয় জ্বালানি নিজেই তৈরি করার সিদ্ধান্ত নিয়েছে পশ্চিমবঙ্গ। পেট্রেল-ডিজেলের দুর্মূল্যের বাজারে রাজ্যের শিল্পের পালে বাতাস দেবে বায়ো ফুয়েল। এই বায়ো ফুয়েল বা জৈব জ্বালানি রাজ্য তৈরি করবে ভাঙা চাল বা খুদ থেকে। ধান উৎপাদনে দেশে এক নম্বরে পশ্চিমবঙ্গ। সে কথা মনে করিয়ে দিয়ে বুধবার পানাগড়ের সাংবাদিক বৈঠকে মুখ্যমন্ত্রী মমতা বন্দ্যোপাধ্যায় বলেন, ‘‘ধন ধান্যে পুষ্পে ভরা বাংলা এ বার জ্বালানিতেও স্বনির্ভর হবে ধানের ভরসাতেই। রাজ্যে এ বার আমরা ইথানল বানাবে। ভাঙা ধান, মানে যাকে আমরা খুদকুড়ো বলি তা থেকে তৈরি হবে বায়ো ফুয়েল।’’ পরিবেশ বান্ধব এই জ্বালানিতে শিল্পের কাজ শুরু হলে এক দিকে যেমন রাজ্যের শিল্প প্রয়োজনীয় অক্সিজেন পাবে তেমনই কৃষকেরাও উপকৃত হবেন বলে মন্তব্য করেছেন মমতা। রাজ্য আগেই চাষিদের কাছ থেকে ন্যূনতম সহায়ক মূল্যে ধান কিনত। ইথানল তৈরির শিল্প পুরোদমে শুরু হলে ধান চাষিদের পণ্য বিক্রিও বাড়বে, জানান মমতা। বুধবার তিনি বলেন, ‘‘পেট্রেল-ডিজেলের দাম বাড়ছে। কোন দিকে যাবেন, বায়ো ফুয়েল বেছে নিন। অর্ধেক দামে পাওয়া যাবে।’’ রাজ্যে ইথানল শিল্পে প্রায় দেড় হাজার কোটি টাকার বিনিয়োগ আসবে বলে বুধবার ঘোষণা করেছেন মমতা। জানিয়েছেন, এই শিল্প হলে রাজ্যে অন্তত ৪৮ হাজার কর্মসংস্থান হবে।