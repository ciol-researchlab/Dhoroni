দেশজুড়ে বেশ কিছুদিন ধরেই শীতে নাকাল জনজীবন। গত সপ্তাহে তীব্র শীতের পর গুঁড়ি গুঁড়ি বৃষ্টি নামে বিভিন্ন স্থানে। বৃষ্টির মধ্যে অন্তত ১০ জেলায় বয়ে যায় শৈত্যপ্রবাহ। আপাতত আর বৃষ্টির সম্ভাবনা নেই। তবে জেঁকে বসা এই শীত আরও বাড়তে পারে। এদিকে আজ থেকে রাজশাহী, যশোর, চুয়াডাঙ্গা জেলা এবং রংপুর বিভাগের কিছু এলাকায় শৈত্যপ্রবাহ দেখা দিতে পারে। মূলত কোনো অঞ্চলের সর্বনিম্ন তাপমাত্রা দুই থেকে তিন দিন ১০-৮ ডিগ্রি সেলসিয়াসের মধ্যে নেমে এলে সেখানে মৃদু শৈত্যপ্রবাহ বয়ে যায়। দেশের অনেক অঞ্চলের আবহাওয়া মৃদু শৈত্যপ্রবাহের কাছাকাছি রয়েছে। ফাইল ছবি আবহাওয়া অফিস জানিয়েছে, সারাদেশের আজ রাতের তাপমাত্রা ১ থেকে ২ ডিগ্রি সেলসিয়াস কমতে পারে। তবে আগামীকাল দিনের তাপমাত্রা থাকতে পারে অপরিবর্তিত। বিজ্ঞপ্তিতে আবহাওয়া অধিদপ্তর বলছে, আজ মধ্যরাত থেকে সকাল পর্যন্ত দেশের নদী অববাহিকায় মাঝারি থেকে ঘন কুয়াশা পড়তে পারে। এছাড়া দেশের অন্যত্র হালকা থেকে মাঝারি ধরনের কুয়াশা পড়তে পারে। এদিকে বর্ধিত পাঁচ দিনের আবহাওয়ার অবস্থা সম্পর্কে বিজ্ঞপ্তিতে বলা হয়েছে, এ সময়ের মধ্যে বৃষ্টিপাতের প্রবণতা রয়েছে।