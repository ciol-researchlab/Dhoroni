পরিবেশ, বন ও জলবায়ু পরিবর্তনমন্ত্রী শাহাব উদ্দিন বলেছেন, আমরা জানি প্লাস্টিক বর্জ্য কী পরিমাণ আমাদের ক্ষতি করছে। দেশ এগিয়ে যাচ্ছে আমরা এগিয়ে যাচ্ছি। অর্থনৈতিকভাবে অনেক উন্নতি হয়েছে কিন্তু সবকিছু ম্লান করে দিচ্ছে আমাদের এই প্লাস্টিক বর্জ্য, দূষণ এবং পরিবেশের কারণে। সে কারণে পরিবেশ দূষণ রোধে জাতিকে সচেতন করে তুলতে হবে। শুক্রবার এক আলোচনা সভায় প্রধান অতিথির বক্তব্যে তিনি এ কথা বলেন। ঢাকা বিশ্ববিদ্যালয়ের কার্জন হল ক্যাম্পাসে ‘প্লাস্টিক বর্জ্যমুক্ত ভালোবাসার ক্যাম্পাস ২০২০’ শীর্ষক এক কর্মসূচির আয়োজন করে প্রাণিবিদ্যা বিভাগের নেচার কনজারভেশন ক্লাব এবং পরিবেশ অধিদফতরের থ্রি-আর পাইলট উদ্যোগ বাস্তবায়ন প্রকল্প। শুক্রবার দিনব্যাপী এ কর্মসূচির উদ্বোধনী অনুষ্ঠানের আলোচনা সভায় ভিসি অধ্যাপক ড. আখতারুজ্জামানের সভাপতিত্বে প্রধান অতিথি ছিলেন পরিবেশ, বন ও জলবায়ু পরিবর্তনমন্ত্রী শাহাব উদ্দিন। বিশেষ অতিথি ছিলেন প্রোভিসি (প্রশাসন) অধ্যাপক ড. মুহাম্মদ সামাদ, কোষাধ্যক্ষ অধ্যাপক ড. কামাল উদ্দীন, জীববিজ্ঞান অনুষদের ডিন অধ্যাপক ড. ইমদাদুল হক, প্রাণিবিদ্যা বিভাগের চেয়ারম্যান অধ্যাপক হুমায়ুন রেজা খান, প্রক্টর অধ্যাপক ড. একেএম গোলাম রব্বানী এবং পরিবেশ অধিদফতরের মহাপরিচালক ড. একেএম রফিক আহাম্মদ। আলোচনা সভার পর শিক্ষার্থীরা প্লাস্টিকমুক্ত ক্যাম্পাস গড়ার শপথ নেন এবং ক্যাম্পাসের বিভিন্ন স্থানে পরিত্যক্ত প্লাস্টিক বর্জ্য অপসারণ করে। প্রধান অতিথির বক্তব্যে মন্ত্রী বলেন, বর্তমানে প্লাস্টিকের ক্ষয়ক্ষতির জন্য আমরাই দায়ী, আমরাই এটাকে আবিষ্কার করেছি, আমরাই এটাকে ব্যবহার করতে শিখিয়েছি। একসময় আমরা প্লাস্টিককে সাদরে গ্রহণ করেছি এবং মানুষের হাতে তুলে দিয়েছি। আজকে বুঝতে পারছি যে এই প্লাস্টিক দ্রব্য কী পরিমাণ দেশের, জাতির এবং সারা বিশ্বের ক্ষতির একটা কারণ হয়ে দাঁড়িয়েছে। তিনি বলেন, এখন আমরা এটা অনুভব করতে পারছি যে, এই প্লাস্টিক আমাদের বর্জন করতে হবে। আমরা তার থেকে বের হয়ে আসতে পারছি না। আমরা প্লাস্টিক ও পলিথিন ব্যবহার বন্ধে আইন করেছি কিন্তু আমরা সেটা শতভাগ বাস্তবায়ন করতে সক্ষম হইনি। সভাপতির বক্তব্যে অধ্যাপক ড. আখতারুজ্জামান বলেন, ঢাকা বিশ্ববিদ্যালয়ে একটি বিপ্লব ঘটেছে পরিবেশ সংরক্ষণের জন্য বিশেষ করে স্টেট অফিস ও ডাকসুর যৌথ ব্যবস্থাপনায় আমাদের ১০০ জন শিক্ষার্থী ক্যাম্পাসকে পরিষ্কার পরিচ্ছন্ন রাখতে এক মাস ধরে স্বেচ্ছাশ্রম দিয়ে যাচ্ছে। আর আমার মনে হয় সেটির প্রভাব এখন সর্বত্র পড়ছে। সেটির অনুকরণে বিভিন্ন বিভাগের শিক্ষার্থীরা এখন এগিয়ে আসছে পরিবেশকে রক্ষার জন্য। আইন করে আমাদের দেশে পলিথিন ব্যবহার করা নিষিদ্ধ করা হয়েছে কিন্তু আমরা দেখছি যে আমাদের সচেতনতার বড়ই অভাব। সে কারণে পরিবেশ, বন ও জলবায়ু মন্ত্রণালয় একটি প্রকল্প হাতে নিয়েছে। এর নাম হচ্ছে থ্রি-আর। এই প্রকল্পের আওতায় আমরা মানুষকে সচেতন করছি। একই সঙ্গে এই ওয়েস্ট পুনর্ব্যবহার করার চেষ্টা করছি।