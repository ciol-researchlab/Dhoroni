কয়েকদিন ধরেই বৃষ্টি হচ্ছে না। গতকাল শনিবার দেশের মাত্র চারটি জেলায় বৃষ্টির খবর এসেছে। বৃষ্টি কমে যাওয়ার ফলে দিনের তাপমাত্রা বেড়েছে। এতে দেশের ১২ জেলায় মৃদু তাপপ্রবাহ বয়ে গেছে বলে জানিয়েছে আবহাওয়া দপ্তর। এই তাপপ্রবাহ আজ রবিবারও (১৭ সেপ্টেম্বর) অব্যাহত রয়েছে। আবহাওয়াবিদ মো. ওমর ফারুক বলেন, ‘রবিবার বৃষ্টি কম এবং বেশ কয়েকটি অঞ্চলে তাপপ্রবাহ অব্যাহত থাকবে। তবে আশার কথা হলো সোমবার থেকে বৃষ্টি আবার বাড়তে পারে। তখন তাপপ্রবাহ বেশির ভাগ অঞ্চল থেকে দূর হয়ে যাবে।’ আবহাওয়া দপ্তর জানিয়েছে, আজ বৃষ্টি সবচেয়ে বেশি হওয়ার সম্ভাবনা রয়েছে চট্টগ্রাম বিভাগে। আজ সন্ধ্যা ছয়টা পর্যন্ত আবহাওয়ার পূর্বাভাসে বলা হয়েছে, চট্টগ্রাম বিভাগের একাধিক জায়গায়; ঢাকা, ময়মনসিংহ, খুলনা, বরিশাল ও সিলেট বিভাগের কিছু কিছু জায়গায় এবং রংপুর ও রাজশাহী বিভাগের দুই-এক জায়গায় অস্থায়ীভাবে দমকা হাওয়াসহ হালকা থেকে মাঝারি বৃষ্টি হতে পারে। এদিকে দেশের কোথাও কোথাও মাঝারি ধরনের ভারী বৃষ্টি হতে পারে। সেই সঙ্গে সারা দেশে আজ দিন ও রাতের তাপমাত্রা প্রায় অপরিবর্তিত থাকতে পারে।