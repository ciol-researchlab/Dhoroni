গ্রিনহাউস গ্যাসের নির্গমন হ্রাসের বিষয়ে মার্কিন প্রেসিডেন্ট জো বাইডেনের সিদ্ধান্ত নেওয়ার ক্ষমতা কমেছে। এক ঐতিহাসিক রুলে যুক্তরাষ্ট্রের পরিবেশগত সুরক্ষা সংস্থার (ইপিএ) ক্ষমতা কমিয়ে দেয় মার্কিন সুপ্রিম কোর্ট। বৃহস্পতিবার (১ জুলাই) ব্রিটিশ গণমাধ্যম বিবিসির এক প্রতিবেদনে এ তথ্য জানানো হয়। এ ঘটনাকে প্রেসিডেন্ট জো বাইডেনের জলবায়ু পরিকল্পনার জন্য বড় আঘাত হিসেবে দেখা হচ্ছে। এদিকে সুপ্রিম কোর্টের রুলকে ‘‘বিধ্বংসী সিদ্ধান্ত’’ হিসেবে উল্লেখ করে বাইডেন বলেন, জলবায়ু সংকট মোকাবেলায় এই সিদ্ধান্ত তার কর্মসূচিকে বাঁধাগ্রস্ত করতে পারবে না। রিপাবলিকান নেতৃত্বাধীন অঙ্গরাজ্য ওয়েস্ট ভার্জিনিয়া ইপিএ-এর বিরুদ্ধে এই মামলাটি দায়ের করেছিল। দেশটির বৃহত্তম কয়লা কোম্পানির হয়ে দায়ের করা মামলায় দাবি করা হয়, ইপিএ’র সবগুলো অঙ্গরাজ্যে নির্গমন কমানোর এখতিয়ার নেই। এই মামলার পক্ষে অবস্থান নিয়েছে রিপাবলিকান-নেতৃত্বাধীন আরও ১৮টি রাজ্যও। রাজ্যগুলো শঙ্কায় ছিল তাদেরকে কয়লা ব্যবহার বন্ধ করতে বাধ্য করা হবে। এতে তাদের বিদ্যুৎ খাত যেমন হুমকিতে পড়বে, তেমনি আর্থিক ব্যয়ও বৃদ্ধি পাবে। মামলার শুনানিতে বিচারকদের মধ্যে ৬ জন রক্ষণশীল ও জীবাশ্ম জ্বালানি কোম্পানির পক্ষে রায় দেন। তবে এর বিপক্ষে অবস্থান নেন বাকি ৩ জন। রায়ে বলা হয়, নির্গমন কমাতে সংস্থাটির এমন পদক্ষেপ নেওয়ার এখতিয়ার নেই। এদিকে এই রায়কে ‘বড় জয়’ হিসেবে উল্লেখ করেছেন মিসৌরি অঙ্গরাজ্যের অ্যাটর্নি জেনারেল এরিক স্মিট। সুপ্রিম কোর্টের এই রায়ে গভীর উদ্বেগ প্রকাশ করেছে কয়েকটি পরিবেশবাদী সংগঠন।