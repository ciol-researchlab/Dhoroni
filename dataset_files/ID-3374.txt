কালিয়াকৈরের ফুলবাড়িয়া ইউনিয়নের মজিদচালা এলাকায় বুধবার বিকালে ভ্রাম্যমাণ আদালত পরিচালনা করেন উপজেলা নির্বাহী কর্মকর্তা ও নির্বাহী ম্যাজিস্ট্রেট তাজওয়ার আকরাম সাকাপি ইবনে সাজ্জাদ। পরিবেশ দূষণের অভিযোগে দুজনকে এক মাস করে কারাদণ্ড দিয়েছেন। দণ্ডপ্রাপ্তরা হলেন মজিদ চালা এলাকার শুকুর আলীর ছেলে সাইদুল ইসলাম (২৩), শিমুলিয়া এলাকার আব্দুর রহিমের ছেলে সোহেল রানা (২৪)। ভ্রাম্যমাণ আদালত সূত্রে জানা যায়, কালিয়াকৈর উপজেলার মজিদচালা এলাকায় দীর্ঘদিন টায়ার পুড়িয়ে তেল তৈরি করে পরিবেশ দূষণ করে আসছে কতিপয় লোক। বিষয়টি নজরে এলে সাইদুল ইসলাম ও সোহেল রানাকে এক মাস করে কারাদণ্ড দিয়েছেন ভ্রাম্যমাণ আদালত।