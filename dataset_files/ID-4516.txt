দেশের সর্বনিম্ন তাপমাত্রা রেকর্ড করা হয়েছে দিনাজপুরে ৯.৩ ডিগ্রি সেলসিয়াস। আবহাওয়া অফিস জানিয়েছে, বুধবার সকাল ৬টায় দিনাজপুরের তাপমাত্রা রেকর্ড করা হয় ৯.৩ ডিগ্রি সেলসিয়াস; তখন বাতাসের আর্দ্রতা ছিল ৯১%। বুধবার (২ ফেব্রুয়ারি) ঢাকা ট্রিবিউনকে এ তথ্য জানিয়েছেন দিনাজপুর আবহাওয়া অফিসের ইনচার্জ তোফাজ্জল হোসেন। তিনি জানান, দিনাজপুরে বাতাসের গতিবেগ রয়েছে ঘণ্টায় ৪ থেকে ৫ কিলোমিটার। তবে বেলা বাড়ার সঙ্গে সঙ্গে এটি উত্তর বা উত্তর-পশ্চিম দিক থেকে ঘণ্টায় ৮ থেকে ১০ কিলোমিটার গতিতে ধাবিত হতে পারে। চলমান শৈত্যপ্রবাহ আরও কয়েক দিন থাকবে। এদিকে অব্যাহত শীতে বিপর্যস্ত হয়ে পড়েছে দিনাজপুরে জনজীবন। শীত বস্ত্রের অভাবে দরিদ্র মানুষ দিন কাটাচ্ছেন মানবেতর। শীত জনিত বিভিন্ন রোগে আক্রান্ত হচ্ছেন শিশু ও বৃদ্ধ মানুষ। হাসপাতালগুলোতে বাড়ছে রোগীর সংখ্যা। এর আগে মঙ্গলবার পর্যন্ত টানা ৪ দিন দেশের সর্বনিম্ন তাপমাত্রা রেকর্ড করা হয় তেঁতুলিয়ায়। মঙ্গলবার সকাল ৯টায় পঞ্চগড়ের তেঁতুলিয়া আবহাওয়া পর্যবেক্ষণ কেন্দ্রে ৭.১ ডিগ্রি সেলসিয়াস তাপমাত্রা রেকর্ড করা হয়। সোমবার সেখানে রেকর্ড করা হয় ৬ ডিগ্রি সেলসিয়াস তাপমাত্রা। এর আগে রবিবার পঞ্চগড়ে ৬.৮ ডিগ্রি সেলসিয়াস এবং শনিবার ৭ ডিগ্রি সেলসিয়াস তাপমাত্রা রেকর্ড করা হয়। পঞ্চগড়ের তেঁতুলিয়ায় জানুয়ারি মাসের ২০ দিন সর্বনিম্ন তাপমাত্রা রেকর্ড করা হয়। এছাড়াও টানা চারদিন ধরে জেলায় বয়ে যাচ্ছে মাঝারি ধরণের শৈত্যপ্রবাহ। তাপমাত্রা ৬ থেকে ৮ ডিগ্রীর মধ্যে থাকলে তা মাঝারি শৈত্যপ্রবাহ বলে ধরা হয় বলে জানিয়েছেন তেঁতুলিয়ার আবহাওয়া পর্যবেক্ষণ কেন্দ্রের ভারপ্রাপ্ত কর্মকর্তা মো. রাসেল শাহ।