সুন্দরবন-সংলগ্ন নদীতে বিশেষ করে মোংলা বন্দরের পশুর নদ এলাকায় মাঝে মধ্যেই পণ্যবাহী লাইটার কার্গো জাহাজসহ বিভিন্ন নৌযানডুবির ঘটনা ঘটছে। কয়লা কিংবা তেলবাহী এসব নৌযান ডুবে নদীর পানিতে মিশে যাচ্ছে ক্ষতিকর বিষাক্ত রাসায়নিক উপাদান। এর ফলে সুন্দরবনের পরিবেশ দূষিত হচ্ছে। হুমকির মুখে পড়ছে বিশ্বের সবচেয়ে বড় ম্যানগ্রোভ বনের জীববৈচিত্র্য। সুন্দরবনের মধ্য দিয়ে পণ্যবাহী নৌযান চলাচলে বন বিভাগের নিষেধাজ্ঞা থাকলেও তা কার্যকর হচ্ছে না। ফলে পরিবেশ দূষণ রোধ করা সম্ভব হচ্ছে না। সর্বশেষ গত ২৪ ফেব্রুয়ারি পশুর নদের সিগন্যাল টাওয়ার এলাকায় ৯৫০ টন কয়লা নিয়ে ‘এমভি ইশরা মাহমুদ’ নামের একটি কার্গো জাহাজের তলা ফেটে যায়। জাহাজটির তলা ফেটে ভেতরে পানি প্রবেশ করে। যদিও চালক দক্ষতার সঙ্গে জাহাজটি নদীর তীরে নিতে সক্ষম হন। বর্তমানে জাহাজটি চরে রেখে সেখান থেকে অন্য একটি বার্জে কয়লা অপসারণ করা হচ্ছে। তবে দুর্ঘটনার ফলে নদীর পানিতে ক্ষতিকর উপাদান ঠিকই মিশে গেছে। ২০২৩ সালের ১৭ নভেম্বর পশুর নদের চরকানা এলাকায় ৮০০ টন কয়লা নিয়ে ডুবে যায় কার্গো জাহাজ ‘এমভি প্রিন্স অব ঘষিয়াখালী’। ওই সময় ৩০০ টন কয়লা পানিতে মিশে যায়। এর ঠিক এক মাস আগে ৮০০ টন সিমেন্ট ক্লিংকার নিয়ে মোংলা বন্দরের পশুর নদে ডুবে যায় কার্গো জাহাজ। বন বিভাগ সূত্র জানায়, বঙ্গোপসাগর থেকে মোংলা বন্দর পর্যন্ত সুন্দরবনের মধ্যে প্রায় ১৩১ কিলোমিটার দীর্ঘ পশুর নদী দিয়ে জাহাজ চলাচল শুরু হয় ১৯৫৪ সালে। ৭০ বছর ধরে এই রুটে চলাচল করছে দেশি-বিদেশি জাহাজ। এ ছাড়া দেশের জাহাজ ১৯৭২ সাল থেকে মোংলা হয়ে সুন্দরবনের মধ্যে থাকা কালিঞ্চি, রায়মঙ্গল, কাচিকাটা, আড়পাঙ্গাশিয়া, বজবজা, আড়ুয়া শিবসা, শিবসা ও পশুর নদ দিয়ে ভারতে যাওয়া-আসা করে। বন বিভাগ ২০১৫ সাল থেকে সুন্দরবনের নদী দিয়ে পণ্যবাহীসহ সব ধরনের জাহাজ চলাচল নিষিদ্ধ করার সুপারিশ করলেও তা কার্যকর হয়নি। আগে একটি চ্যানেল দিয়ে নৌযান চলাচল করলেও এখন তিনটি চ্যানেল দিয়ে পণ্য পরিবহন করা হয়। সুন্দরবন পশ্চিম বন বিভাগের কর্মকর্তা ড. আবু নাসের মোহসিন হোসেন জানান, শুধু পশুর নদ দিয়েই প্রতিদিন অসংখ্য জাহাজ ও নৌযান চলাচল করে। এ ছাড়া সুন্দরবনের আরও সাতটি নদীতে নৌ চলাচল অব্যাহত রয়েছে। এসব জাহাজে সিমেন্ট তৈরির কাঁচামাল ক্লিংকার, ফ্লাইঅ্যাশ, কয়লা, ফার্নেস অয়েল, পাথর, এলপিসি গ্যাস, খাদ্যসামগ্রীসহ বিভিন্ন ধরনের পণ্য থাকে। কয়লাবাহী জাহাজ দুর্ঘটনার শিকার বেশি হচ্ছে। বিশেষজ্ঞরা বলছেন, কয়লায় থাকে সালফার ডাইঅক্সাইড, নাইট্রাস অক্সাইড, কার্বন মনোঅক্সাইড, কার্বন ডাইঅক্সাইড, ক্লোরোফ্লোরো কার্বনের মতো বিষাক্ত উপাদান। এগুলো পানি, জীব ও বায়ুমণ্ডলকে দূষিত করে। ক্ষতিকর মিথেন গ্যাস সুন্দরবনের শ্বাসমূল উদ্ভিদ ও মাছের প্রজননের ক্ষতি করে। ড. আবু নাসের মোহসিন হোসেন বলেন, এভাবে দূষণ অব্যাহত থাকলে ডলফিন মাছ ও কাঁকড়া কমতে শুরু করবে। বঙ্গোপসাগর থেকে বড় মাছ এসে নদীতে বাচ্চা দেয়। এ প্রক্রিয়া ব্যাহত হবে। পরিবেশবাদী ও নদী বিশেষজ্ঞরা বলছেন, গত ১০ বছরে একের পর এক কয়লাবাহী জাহাজডুবিতে শত শত টন কয়লা সুন্দরবনের বিভিন্ন নদীর পানিতে মিশেছে। এর ক্ষতি সরাসরি দৃশ্যমান না হলেও বন ও নদীর প্রাণ-প্রকৃতি এরই মধ্যে ক্ষতিগ্রস্ত হয়েছে। দীর্ঘ মেয়াদের জন্য এ ফল ভালো হবে না। খুলনা বিশ্ববিদ্যালয়ের পরিবেশবিজ্ঞান ডিসিপ্লিনের প্রধান অধ্যাপক ড. আব্দুল্লাহ হারুন চৌধুরী বলেন, ক্ষতিকর রাসায়নিক উপাদান পানিতে মিশে সুন্দরবনের জীববৈচিত্র্য ক্ষতিগ্রস্ত হচ্ছে। মারা যাচ্ছে কিছু জলজ প্রাণী। কিছু প্রাণীর প্রজনন ক্ষমতা হ্রাস পাচ্ছে। জলজ খাদ্য শৃঙ্খলে নেতিবাচক প্রভাব পড়ছে। নদীর দূষিত পানি জোয়ারের সময় বনের মাটিতেও ছড়িয়ে পড়ে। ফলে উদ্ভিদের ক্ষতি হয়। বাগেরহাট পরিবেশ অধিদপ্তরের উপপরিচালক মো. আরেফিন বলেন, কয়লার দীর্ঘ সময় পানির নিচে থাকলে ক্ষতিকর উপাদান পানি ও মাটির সঙ্গে মিশে যায়। এতে ক্ষতিগ্রস্ত হয় মাছসহ নানা প্রাণী। কয়লাবাহী জাহাজডুবির ঘটনায় উদ্বেগ জানিয়ে সেভ দ্য সুন্দরবন ফাউন্ডেশনের চেয়ারম্যান লায়ন ড. শেখ ফরিদুল ইসলাম বলেন, এ কয়লা পানিতে ছড়িয়ে পড়ে জলজপ্রাণীর মারাত্মক ক্ষতি করছে।