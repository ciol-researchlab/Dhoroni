মৌসুমের প্রথম শৈত্যপ্রবাহ শুরু হতে পারে আজ থেকে। হালকা মাত্রার এ শৈত্যপ্রবাহ দেশের উত্তর-পূর্বাঞ্চল দিয়ে বয়ে যেতে পারে এবং এর প্রভাবে তাপমাত্রা ১০ ডিগ্রি সেলসিয়াসের নীচে নেমে আসতে পারে বলে জানিয়েছে আবহাওয়া অধিদপ্তর। আবহাওয়ার এমন অবস্থা দুই দিন থাকতে পারে। সঙ্গে দেখা দিতে পারে তীব্র বাতাস ও কুয়াশা। মেঘাচ্ছন্ন থাকতে পারে আকাশ। বুধবার (১৮ ডিসেম্বর) দেশের সর্বত্র বয়ে গেছে ঠাণ্ডা হাওয়া। সর্বনিম্ন তাপমাত্রা ছিল কুড়িগ্রামের রাজারহাটে (১০.৮ ডিগ্রি) এবং সর্বোচ্চ (২৯.৮ ডিগ্রি) ছিল কক্সবাজারের টেকনাফে। এদিন বিকেলে আবহাওয়াবিদ মো. রাশেদুজ্জামান বলেন, “এই মুহূর্তে দেশের কোথাও শৈত্যপ্রবাহ নেই। কিন্তু ভারী কুয়াশা, বাতাস ও মেঘাচ্ছন্ন আকাশের কারণে সারাদেশে ঠাণ্ডা অনুভূত হচ্ছে।” শৈত্যপ্রবাহের ক্ষেত্রে তাপমাত্রা ১০ ডিগ্রি সেলসিয়াসের কম থাকে বলে জানান তিনি। আগামী ২৭ ডিসেম্বর থেকে তাপমাত্রা আবারও কমতে পারে বলে আশংকা প্রকাশ করেন তিনি।