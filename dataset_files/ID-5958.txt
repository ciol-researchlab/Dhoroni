কয়লা শিল্পের সঙ্গে সম্পৃক্ত এবং এর সমর্থকদের দাবি, কয়লা উৎপাদন কমানো হলে পৃথিবীর দরিদ্রতম জনগোষ্ঠীর জীবনে অন্ধকার নেমে আসবে। অথচ আজ থেকে বেশ আগে সৌরবিদ্যুতের আকাশচুম্বী মূল্য থাকাকালে পৃথিবীর বিভিন্ন দেশের প্রত্যন্ত অঞ্চলে সৌর প্যানেলের মাধ্যমে বিদ্যুতের আলো পৌঁছানোর উদ্যোগ সফলতার সঙ্গে বাস্তবায়িত হয়েছে। আজ যখন নবায়নযোগ্য জ্বালানিতে বিদ্যুৎ উৎপাদন কয়লার চেয়ে সাশ্রয়ী, তখন এ ভুল ব্যাখ্যা আসলে কয়লা শিল্পকে বাঁচিয়ে রাখার একটা প্রয়াস মাত্র। অতীতে শিল্পায়নে কয়লা যথেষ্ট ভূমিকা রেখেছে- এ কথা অস্বীকার করার উপায় নেই; তবে আজকের পৃথিবীতে চাহিদা, প্রাধান্য এবং টেকসই উন্নয়নের মাঝে ভারসাম্য রাখা অনেক বেশি জরুরি। এটাও ভেবে দেখতে হবে, জীবাশ্ম জ্বালানি হিসেবে সবচেয়ে বেশি ভর্তুকি কয়লাই পেয়ে থাকে। আর যাই হোক, জনগণের করের টাকায় জীবাশ্ম জ্বালানিকে ভর্তুকি দেওয়া আমাদের জলবায়ু এবং ভবিষ্যৎ প্রজন্মের জন্য মঙ্গলজনক নয়। বিভিন্ন দুর্যোগ বাড়বে, যার ভয়াবহতার ব্যাপারে কমবেশি আমরা অবহিত। কিছুদিন আগেও জীবাশ্ম জ্বালানিতে ভর্তুকি দেওয়ার পেছনে বিভিন্ন দেশের যুক্তিগুলো সঙ্গত মনে হতো। যেমন- উন্নয়নকে প্রভাবিত করা, সুবিধাবঞ্চিত লোকজনকে কম খরচে বিদ্যুৎ দেওয়া ইত্যাদি। জ্বালানি রপ্তানিকারক দেশগুলো আবার ব্যবসায়িক কারণে কৃত্রিমভাবে জ্বালানির মূল্য নিয়ন্ত্রণ করে থাকে। পৃথিবীর জ্বালানি ব্যবস্থায় গত এক দশকে লক্ষণীয় পরিবর্তন এসেছে এবং প্রযুক্তিগত উৎকর্ষতার পাশাপাশি খরচ কমেছে নবায়নযোগ্য জ্বালানির। এমন পরিস্থিতিতে জীবাশ্ম জ্বালানিতে প্রণোদনা দেওয়া অনেকটা অপরিণামদর্শী বলা যায়। কভিড-১৯ অতিমারিতে বৈশ্বিক জ্বালানি চাহিদা কমে যাওয়ায় জীবাশ্ম জ্বালানি খাতে প্রণোদনার পরিমাণ কমেছে। তারপরও আন্তর্জাতিক জ্বালানি সংস্থার সাম্প্রতিক প্রতিবেদন অনুসারে, হিসাব-নিকাশ করা হলে ২০২০ সালে জীবাশ্ম জ্বালানি খাতে দেওয়া ভর্তুকির পরিমাণ গিয়ে দাঁড়াবে ১৮০ বিলিয়ন মার্কিন ডলারে। এই ভর্তুকির পরিমাণ কয়েকগুণ বাড়বে যদি আন্তর্জাতিক মুদ্রা তহবিলের (আইএমএফ) মতো জীবাশ্ম জ্বালানির ক্ষতিকর প্রভাব মোকাবিলায় বিভিন্ন রাষ্ট্রকে যে খরচ বহন করতে হয় তা বিবেচনায় নেওয়া হয়। একই পদ্ধতি অনুসরণ করে আইএমএফ দেখিয়েছে, ২০১৭ সালে জীবাশ্ম জ্বালানিতে প্রদান করা ভর্তুকির পরিমাণ ছিল ৫.৩ ট্রিলিয়ন মার্কিন ডলার। এত বৃহৎ আকৃতির ভর্তুকি বা প্রণোদনা বিভিন্ন দেশের সামাজিক লক্ষ্যমাত্রা অর্জনের উদ্দেশ্যে দেওয়া হলেও অনেক সময় ভর্তুকি বা প্রণোদনা প্রদানে অদক্ষতার পরিচয় পাওয়া যায়। এতে যে শুধু সম্পদের যে অপচয় হয় তা কিন্তু নয়, কাঙ্ক্ষিত লক্ষ্য অর্জনও ব্যাহত হয়। প্রচলিত ধারণার বিপরীতে, জীবাশ্ম জ্বালানি খাতে সরকারের ভর্তুকি থেকে নিম্নবিত্ত মানুষের চেয়ে মূলত উচ্চ আয়ের মানুষ বেশি উপকৃত হয়। ভর্তুকি তুলে নিয়ে বা কমিয়ে দিয়ে সামাজিক নিরাপত্তা বেষ্টনী এবং নবায়নযোগ্য জ্বালানি খাতে তা ব্যবহূত হলেই বরং বেশি মানুষ তার সুফল পাবে। সঙ্গত কারণে, বিভিন্ন শ্রেণির লোকজন, যেমন শহুরে-গ্রামীণ, ধনী-দরিদ্র ও অন্যান্যদের ওপর ভর্তুকির প্রভাবের মূল্যায়ন করা প্রয়োজন। জীবাশ্ম জ্বালানিতে ভর্তুকির একটি বড় অংশের জন্য দায়ী জ্বালানি রপ্তানিকারক দেশগুলো। তারা জীবাশ্ম জ্বালানি পোড়ানোর ক্ষতিকর প্রভাব অনেক বছর পর বুঝতে পারে। আর ক্ষতিগ্রস্ত হয় মূলত দরিদ্র বা উন্নয়নশীল দেশগুলো, যাদের গ্রিনহাউস গ্যাস নির্গমনে ভূমিকা যৎসামান্য। কাজেই, সময় এসেছে জীবাশ্ম জ্বালানিতে দেওয়া ভর্তুকি বন্ধের তুলনামূলক সুবিধাগুলো বিবেচনায় নেওয়ার। আইএমএফ কর্তৃক প্রকাশিত ২০১৯ সালের প্রতিবেদন থেকে জানা যায়, জীবাশ্ম জ্বালানির সঠিক মূল্য নির্ধারণ করা সম্ভব হলে ২০১৫ সালে পৃথিবীতে ২৯ শতাংশ গ্রিনহাউস গ্যাস নির্গমন কমানো যেত। সঙ্গে বায়ুদূষণ জনিত মৃত্যু হ্রাস পেত প্রায় ৪৬ শতাংশ। আর বৈশ্বিক উষ্ণায়নে কয়লার ভূমিকা সম্পর্কে ধারণা থাকার পরও, জীবাশ্ম জ্বালানির মাঝে কয়লা সবচেয়ে বেশি ভর্তুকি কেন পায় তার উত্তর অনেকেই খুঁজে বেড়ান। অপ্রতুলতার কারণে জলবায়ু অর্থায়নের লক্ষ্যমাত্রা অর্জন যখন বারবার ব্যাহত হচ্ছে, তখন জীবাশ্ম জ্বালানিতে প্রণোদনা দেওয়ার যৌক্তিকতা নিয়ে প্রশ্ন থেকে যায়। আবার উন্নত দেশগুলোর প্রতিশ্রুত জলবায়ু অর্থায়নের চেয়ে জীবাশ্ম জ্বালানিতে দেওয়া ভর্তুকির পরিমাণ ঢের বেশি। ভর্তুকির বদলে বৈশ্বিক জ্বালানি ব্যবস্থার টেকসই পরিবর্তনে উদ্যোগ নিলে তা উষ্ণতা বৃদ্ধি রোধেও সহায়ক হবে। অন্য দৃষ্টিকোণ থেকে, দূষণকারীদের প্রণোদনা দিয়ে দূষণের সুযোগ করে দিলে এবং সম্পদের যথেচ্ছ ব্যবহারে উৎসাহিত করা হলে জ্বালানি দক্ষতা বৃদ্ধিতে নেওয়া নীতিমালার সুফল পাওয়া যাবে না। আমরা আটকে থাকব গতানুগতিক জ্বালানি ব্যবস্থার মধ্যে। সাধারণত জ্বালানির দাম কম থাকা অবস্থায় আমদানির ওপর নির্ভরশীল দেশের জন্য ভর্তুকি বন্ধ করা সহজ। কভিড-১৯-এর প্রভাবে বৈশ্বিক বাজারে জ্বালানি তেলের দাম কমাতে এমন সুযোগ তৈরি হয়েছে। এ ছাড়া নীতিনির্ধারকরা আর্থিক চাপ কমানোর জন্য হলেও ভর্তুকি বন্ধ করার উদ্যোগ নিতে পারেন। ভর্তুকি কমিয়েও জ্বালানি চাহিদা কম খরচে মেটানো যেমন সম্ভব, তেমনি নবায়নযোগ্য জ্বালানির ওপর ভর করে নতুন কর্মসংস্থানের সুযোগ তৈরি করা যেতে পারে। জলবায়ুর সুবিধা তো রয়েছেই; আর বায়ুর গুণগত মানোন্নয়নের আর্থিক প্রভাব স্বাস্থ্য খাতের ওপর একেবারে মন্দ নয়। অবশ্যই ভর্তুকির সংস্কার করতে হবে ক্রমান্বয়ে। এতে যে আর্থিক সাশ্রয় হবে তা ব্যবহূত হতে পারে একটি দেশের জলবায়ু পরিবর্তনের অভিঘাত মোকাবিলায় এবং জ্বালানি খাতের টেকসই উন্নয়নে। সঙ্গে দরিদ্রবান্ধব প্রকল্প নিতে হবে যেন অতি দরিদ্র শ্রেণির মানুষ জ্বালানির ভর্তুকি কমানোতে ক্ষতিগ্রস্ত না হন। সহজেই অনুমেয়, জীবাশ্ম জ্বালানিতে দেওয়া ভর্তুকি পুরোপুরি বন্ধ করা অনেকটা কঠিন। কিন্তু জলবায়ু সংকট শুধু জটিলই নয়, একে মোকাবিলা করা অত্যন্ত জরুরি। জরুরি পরিস্থিতিতে মানুষকে কিছু সিদ্ধান্ত নিতে হয়, যা আপাতদৃষ্টিতে কিংবা স্বল্প মেয়াদে বা গতানুগতিক ধারার সাপেক্ষে সন্তোষজনক বা সুবিধাজনক নাও মনে হতে পারে। তবে বিবেচ্য বিষয় হলো, দীর্ঘমেয়াদে আমরা কতটা প্রতিদান পাব। এটা স্পষ্ট যে, জলবায়ু পরিবর্তন বা পরিবেশগত জরুরি অবস্থা মোকাবিলা কোনো আরামদায়ক বা সহজ ব্যবস্থার মাধ্যমে করার অবস্থায় আমরা আর নেই।