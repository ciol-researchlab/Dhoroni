বর্ষার মৌসুম চললেও দেশের অধিকাংশ জায়গায়ই বৃষ্টির দেখা নেই। সেই সঙ্গে গরমের তীব্রতা তো রয়েছেই। অন্যদিকে, রাজশাহী, পাবনা, রংপুর, দিনাজপুর ও নীলফামারী জেলায় চলছে মৃদু তাপপ্রবাহ, যা আরও কিছু দিন স্থায়ী হতে পারে। সোমবার (২৪ জুলাই) সকাল ৯টায় বাংলাদেশ আবহাওয়া অধিদপ্তরের (বিএমডি) পরবর্তী ২৪ ঘণ্টার পূর্বাভাসে এ কথা বলা হয়েছে। সেখানে দেশের বিভিন্ন স্থানে হালকা থেকে মাঝারি ধরনের বৃষ্টির পূর্বাভাসও দেওয়া হয়। পূর্বাভাসে বলা হয়েছে, ময়মনসিংহ ও সিলেট বিভাগের অনেক জায়গায় অস্থায়ী দমকা হাওয়াসহ হালকা থেকে মাঝারি ধরনের বৃষ্টি অথবা বজ্রসহ বৃষ্টি হতে পারে। রংপুর ও চট্টগ্রাম বিভাগের কিছু কিছু জায়গায়; রাজশাহী, ঢাকা, খুলনা ও বরিশাল বিভাগের দুই-এক জায়গায় এবং সিলেট ও ময়মনসিংহ বিভাগের কোথাও কোথাও মাঝারি ধরনের ভারি বর্ষণ হতে পারে। এছাড়া তাপমাত্রার বিষয়ে বলা হয়, সারাদেশে দিন এবং রাতের তাপমাত্রা প্রায় অপরিবর্তিত থাকতে পারে। এদিকে মৌসুমি বায়ুর অক্ষ রাজস্থান, মধ্যপ্রদেশ, বিহার, ওড়িশা, গাঙ্গেয় পশ্চিমবঙ্গ হয়ে বাংলাদেশের দক্ষিণাঞ্চল হয়ে আসাম পর্যন্ত বিস্তৃত। এছাড়া, মৌসুমি বায়ু বাংলাদেশের উপর কম সক্রিয় এবং উত্তর বঙ্গোপসাগরে মাঝারি অবস্থায় রয়েছে। আজ সকাল ৬টায় ঢাকায় বাতাসের আপেক্ষিক আর্দ্রতা ছিল ৮৫%। রবিবার দেশের সর্বোচ্চ তাপমাত্রা ছিল রাজশাহীতে ৩৭.৪ ডিগ্রি সেলসিয়াস। অন্যদিকে, সর্বনিম্ন তাপমাত্রা ছিল বান্দরবানে ২৫ ডিগ্রি সেলসিয়াস। রবিবার ঢাকায় সূর্যাস্ত সন্ধ্যা ৬টা ৪৬ মিনিটে। অন্যদিকে, মঙ্গলবার ঢাকায় সূর্যোদয় ভোর ৫টা ২৪ মিনিটে।