দূষণে দ্বিতীয় বাংলা! মন্ত্রী ‘দুষলেন’ প্রতিবেশীদের। পশ্চিমবঙ্গে বায়ু দূষণের কারণ বিহার, ঝাড়খণ্ড, ওড়িশা থেকে আসা ধূলিকণা! শুধু তাই নয়, মানস ভুঁইয়া সরাসরি দায়ী করলেন হরিয়ানা, পঞ্জাবের মতো দূরবর্তী রাজ্যের ন্যাড়া পোড়াকেও। তাঁর বক্তব্য, ‘‘পশ্চিমের রাজ্য বিহার, ঝাড়খণ্ড এবং ওড়িশার কিছু অংশ থেকে যে ধূলিকণা আসে তা শীতকালে নীচুস্তরের দিকে চলে আসে, আর সে কারণেই মনে হয় বায়ু দূষণটা একটু বেশি। তা ছাড়াও হরিয়ানা, পঞ্জাব এবং দিল্লির উপকণ্ঠে ন্যাড়া পোড়া বেশি হয়। শীতকালে উত্তরের বায়ু দিয়ে তা পশ্চিমবঙ্গে ধেয়ে আসে। মানুষকে সচেতন করা হচ্ছে, এমনকি আমাদের রাজ্যেও ন্যাড়া পোড়া বন্ধের চেষ্টা করছি।’’