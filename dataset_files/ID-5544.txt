টানা এক সপ্তাহেরও বেশি সময় ধরে রাজধানীসহ দেশের বিস্তীর্ণ এলাকাজুড়ে মৃদু থেকে মাঝারি মাত্রার তাপপ্রবাহ বয়ে যাচ্ছে। গতকাল মঙ্গলবারও সকাল থেকে বেশ গরম অনুভূত হচ্ছিল। বিকেল ৩টা পর্যন্ত রাজধানীতে যে তাপমাত্রা, তা ছিল চলতি বছরের মধ্যে সর্বোচ্চ। তবে দিন দশেক ধরে টানা তাপপ্রবাহের মধ্যে বৈশাখের তৃতীয় দিন এক পশলা বৃষ্টি খানিকটা স্বস্তি এনেছে নগর জীবনে। চুয়াডাঙ্গায় গতকাল দেশের সর্বোচ্চ ৪০.৬ ডিগ্রি সেলসিয়াস তাপমাত্রা রেকর্ড করা হয়েছে, যা এ মৌসুমের সর্বোচ্চ। ঢাকায় সর্বোচ্চ তাপমাত্রা উঠেছিল ৩৮.৪ ডিগ্রি সেলসিয়াসে। এর আগে গত ৬ এপ্রিল চুয়াডাঙ্গায় সর্বোচ্চ তাপমাত্রা রেকর্ড করা হয় ৪০.২ ডিগ্রি সেলসিয়াস। সবশেষ সোমবার বরিশালের খেপুপাড়ায় সর্বোচ্চ তাপমাত্রা রেকর্ড করা হয় ৪০.২ ডিগ্রি সেলসিয়াস। আবহাওয়া অধিদপ্তর গতকাল দুপুরের দিকেও বলেছিল, বৃষ্টির সম্ভাবনা একেবারেই কম। তার পরও বিকেল ৩টার পর রাজধানীর আকাশ কালো মেঘে ছেয়ে যায়। এর পর শুরু হয় ঝোড়ো হাওয়া ও বৃষ্টি। ঢাকার আশপাশের বিভিন্ন জায়গায়ও বৃষ্টি ঝরেছে। রাজধানীতে ৮ মিলিমিটার বৃষ্টিপাত রেকর্ড করা হয়েছে। আবহাওয়া অধিদপ্তর জানায়, গতকাল রংপুর, রাজশাহী, ঢাকা, ময়মনসিংহ, খুলনা, বরিশাল, চট্টগ্রাম ও সিলেট বিভাগের ওপর দিয়ে মৃদু থেকে মাঝারি ধরনের তাপপ্রবাহ বয়ে গেছে। আবহাওয়াবিদ মনোয়ার হোসেন বলেন, চলমান মৃদু থেকে মাঝারি তাপপ্রবাহ পরবর্তী ৭২ ঘণ্টা অব্যাহত থাকতে পারে এবং তাপমাত্রা আরও বৃদ্ধি পেতে পারে। জলীয় বাষ্পের আধিক্যের কারণে অস্বস্তি বাড়তে পারে। আবহাওয়াবিদ বজলুর রশিদ বলেন, গতকাল সত্যিকার অর্থেই বৃষ্টির সম্ভাবনা খুব কম ছিল। কিছু মেঘমালা ময়মনসিংহের দিক থেকে সিলেটে চলে যাওয়ার পূর্বাভাস মিলেছিল। কিন্তু বৃষ্টি হয়ে গেল ঢাকায়। এর কারণ স্থানীয়ভাবে একটি মেঘমালা সৃষ্টি হয়। অনেক জায়গায়ই এটা ঘটে থাকে। এটা দ্রুত হয় বলে পূর্বাভাস দেওয়া বেশ কঠিন। আমাদের যেসব মডেল ছিল, সেগুলোতেও এটা ধরা পড়ছিল না। আবহাওয়াবিদ শাহিনুল ইসলাম বলেন, বৃষ্টি না হলে তাপমাত্রা আবার বাড়তে পারে। আবহাওয়াবিদ মুহাম্মদ আবুল কালাম মল্লিক বলেন, এপ্রিল মাসের বাকি সময়জুড়ে দেশে তাপপ্রবাহ থাকবে। তবে কোথাও কোথাও তাপমাত্রা ওঠানামা করতে পারে। চুয়াডাঙ্গা প্রতিনিধি জানান, তীব্র গরমে বিপাকে পড়েছেন খেটে খাওয়া মানুষ। বাইরে কড়া রোদ থেকে বাঁচতে অনেকে গাছের ছায়ায় আশ্রয় নিচ্ছেন। কেউ আবার লেবুর শরবত খেয়ে স্বস্তির নিঃশ্বাস ফেলছেন। চুয়াডাঙ্গা শহরের রিকশাচালক হামিদ বলেন– ‘এই রোদ-গরমে মানুষ খুব একটা বাইরে বেরোচ্ছে না। তাই যাত্রী খুবই কম। একে তো গরম, তার ওপর তেমন ভাড়া না হওয়ায় খুব কষ্টে আছি। দিন শেষে বাড়িতে চুলা জ্বলবে কিনা, সেই চিন্তা করছি।’