দুবাইয়ে সদ্য সমাপ্ত জাতিসংঘ জলবায়ু সম্মেলন কপ২৮ থেকে পরিবেশ দূষণকারী জীবাশ্ম জ্বালানি তেল, গ্যাস, কয়লা ব্যবহারের যুগ থেকে বিশ্ব নবায়নযোগ্য পরিচ্ছন্ন জ্বালানি ব্যবহারের যুগে প্রবেশে যে ধরনের সিদ্ধান্ত এসেছে, সেটি মন্দের ভালো। সম্মেলনে অংশগ্রহণকারী অনেকের দাবি ছিল– জীবাশ্ম জ্বালানির ব্যবহার থেকে এখনই বেরিয়ে আসার ঘোষণা আসুক। কিন্তু দীর্ঘ আলোচনার পর ধীরে ধীরে জীবাশ্ম জ্বালানির ব্যবহার থেকে বেরিয়ে আসার আহ্বান জানানোর সম্মিলিত সিদ্ধান্ত আসে। জীবাশ্ম জ্বালানি ব্যবহারকে নিরুৎসাহিত করে এবারের কপ২৮ সম্মেলনের আহ্বানকে অনেকে বাস্তবায়নযোগ্য কিংবা ফলপ্রসূ নয় বলে মনে করেন। কারণ, বিশ্বের অধিকাংশ দেশ অর্থনৈতিক উন্নতির জন্য তাদের কলকারখানা এবং শক্তি উৎপাদনে সহজলভ্য ও অপেক্ষাকৃত স্বল্পমূল্যের কারণে জীবাশ্ম জ্বালানির ওপর নির্ভরশীল। এ ছাড়া পরিচ্ছন্ন জ্বালানি হিসেবে পরিচিত পুনঃনবায়নযোগ্য শক্তি উৎপাদনের প্রযুক্তি আছে কিনা; এসব উৎপাদনমুখী এবং উন্নয়ন-সহায়ক বিকল্প জ্বালানি কতটা সহজলভ্য হবে কিংবা বিশ্বের কতগুলো দেশ এ প্রযুক্তি ব্যবহারের সক্ষমতা রাখে, সেটিও গুরুত্বপূর্ণ। জীবাশ্ম জ্বালানির ব্যবহার সীমিতকরণ এবং পরিচ্ছন্ন জ্বালানি ব্যবহার সম্প্রসারণের উদ্যোগ গ্রহণের মূলে রয়েছে গ্রিনহাউস গ্যাস উদ্‌গিরণ হ্রাস এবং বিশ্ব উষ্ণায়নের গতিকে নিয়ন্ত্রণ করা। কিন্তু অনেক আলোচনা, প্রতিশ্রুতির পরও কার্বন নির্গমন সত্যিকার অর্থে কমছে বলে মনে হচ্ছে না; বরং অর্থনৈতিক উন্নয়নের নেশায় বিশ্বব্যাপী নানা ধরনের কলকারখানা গড়ে উঠছে, যার অধিকাংশই জীবাশ্ম জ্বালানিনির্ভর এবং গ্রিনহাউস গ্যাস নির্গমনকারী। তাই শুধু লিখিত প্রতিশ্রুতি নয়; প্রয়োজন কর্মপরিকল্পনা। আশার কথা, বিশ্বব্যাপী পুনঃনবায়নযোগ্য শক্তি সক্ষমতা তিন গুণ করা, ২০৩০ সালের মধ্যে শক্তি দক্ষতার উন্নতির বৈশ্বিক গড়ের বার্ষিক হার দ্বিগুণ করার বিষয়ও এবারের কপের সিদ্ধান্তের তালিকায় এসেছে। ১১৮টি দেশ নবায়নযোগ্য বিদ্যুৎ উৎপাদন ক্ষমতা তিন গুণ করে ১১ হাজার গিগাওয়াটে উন্নীতকরণ এবং চলতি দশকে জ্বালানি দক্ষতা দ্বিগুণ করার লক্ষ্যে সম্মত হয়েছে। ৫০টি তেল ও গ্যাস সংস্থা ২০৩০ সালের মধ্যে শূন্য মিথেন নির্গমনের কাছাকাছি পৌঁছানোর প্রতিশ্রুতি দিয়েছে এবং ২০২৫ সালের মধ্যে এসব লক্ষ্য পূরণে একটি পরিকল্পনা জমা দিয়েছে। যা-ই হোক, জীবাশ্ম জ্বালানির ব্যবহার সীমিতকরণ এবং পর্যায়ক্রমে বন্ধ করার প্রক্রিয়াকে সফল করতে সঠিক কর্মপরিকল্পনা গ্রহণ যেমন প্রয়োজন, তেমনি লক্ষ্যমাত্রা অর্জন করতে হলে নিশ্চয় সরকারের আন্তরিক সহায়তা ও পর্যাপ্ত অর্থায়নের প্রয়োজনও। পাশাপাশি লক্ষ্য অর্জনে অংশী রাষ্ট্রগুলোকে গ্রিড অবকাঠামো নির্মাণসহ বিনিয়োগের ক্ষেত্র নির্ধারণ এবং সংশ্লিষ্ট বিষয়ে সঠিক নীতি গ্রহণ করতে হবে। পরিকল্পনা গ্রহণ এবং বাস্তবায়নের মধ্যে সময়ক্ষেপণ কমাতে হবে। সে ক্ষেত্রে অনুন্নত রাষ্ট্রগুলোকে আর্থিক এবং প্রযুক্তিগত সহায়তা না দিলে জীবাশ্ম জ্বালানির ব্যবহার বন্ধের প্রত্যাশা অধরাই থেকে যাবে। কপ২৮-এ গুরুত্বের সঙ্গে আলোচিত হয়েছে মিথেন নির্গমন হ্রাসের বিষয়ও। বলা চলে, চলমান প্রযুক্তির সঠিক ব্যবহারের মাধ্যমেও ৭০ শতাংশ মিথেন নির্গমন রোধ করা সম্ভব। এর সঙ্গে প্রয়োজন হবে মিথেন নির্গমন কমাতে মিথেন তহবিল সক্রিয় এবং নির্গমন হ্রাস করতে সংশ্লিষ্ট প্রকল্পগুলোর বাস্তবায়ন ত্বরান্বিত করা। কপ২৮-এ যে শূন্য নির্গমনের সিদ্ধান্ত নেওয়া হয়েছে, সেটিকে বাস্তবায়ন করতে গেলে বিভিন্ন মাধ্যম থেকে বিশ্ব উষ্ণায়নে দায়ী যেসব গ্যাস নির্গত হচ্ছে, সেগুলো বন্ধ করা অতি জরুরি। সে ক্ষেত্রে জীবাশ্ম জ্বালানির ব্যবহার দ্রুত সীমিতকরণ কিংবা বন্ধ করার ব্যবস্থা হতে পারত অত্যন্ত তাৎপর্যপূর্ণ উদ্যোগ। শূন্য নির্গমন বলতে বোঝায় বায়ুমণ্ডলে কোনো গ্রিনহাউস গ্যাস নির্গত না করা। অর্থাৎ কোনো কার্বন ডাই-অক্সাইড, মিথেন, নাইট্রাস অক্সাইড বা অন্যান্য গ্রিনহাউস গ্যাস নির্গত হচ্ছে না। শূন্য নির্গমন অনেক ক্ষেত্রে সম্ভব না-ও হতে পারে; যেহেতু নির্গমনের কিছু উৎস সম্পূর্ণভাবে নির্মূল করা ব্যয়বহুল কিংবা অনেক ক্ষেত্রে অসম্ভব। তাই নেট শূন্য নির্গমন অর্জনকে বিশ্বব্যাপী শূন্য নির্গমন অর্জনের চেয়ে বেশি সম্ভাব্য বলে মনে করা হয়। ২০২১ সালে শূন্য নির্গমনের যে লক্ষ্য নির্ধারণ করা হয়েছিল, সেটি বাস্তবায়ন করতে হলে ২০২৩ সালের কপ২৮-এ বাস্তবধর্মী কর্মপরিকল্পনা গ্রহণ এবং তার মাইলফলক নির্ধারণ জরুরি ছিল। ড. এ এস এম সাইফুল্লাহ: অধ্যাপক ও চেয়ারম্যান, এনভায়রনমেন্টাল সায়েন্স অ্যান্ড রিসোর্স ম্যানেজমেন্ট বিভাগ, মাওলানা ভাসানী বিজ্ঞান ও প্রযুক্তি বিশ্ববিদ্যালয় saifullahasm@yahoo.com