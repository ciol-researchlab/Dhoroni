পরিবেশ ছাড়পত্র না থাকায় নয়টি নির্মাণাধীন বহুতল ভবনমালিককে ১৮ লাখ টাকা জরিমানা করেছে পরিবেশ অধিদপ্তর। মঙ্গলবার অধিদপ্তরের পরিচালক হিল্লোল বিশ্বাস শুনানি শেষে খুলশী এলাকার ভবনগুলোকে এ জরিমানা ধার্য করেন। অধিদপ্তরের উপপরিচালক মিয়া মাহমুদুল হক বিষয়টি নিশ্চিত করে বলেন, পরিবেশ ছাড়পত্র না নিয়ে নির্মাণকাজ করছিলেন তাঁরা। এ কারণে আশপাশের পরিবেশের ক্ষতি হচ্ছিল। নয়টি ভবনের প্রতিটির মালিককে দুই লাখ টাকা করে জরিমানা করা হয়। ভবনগুলো হলো খুলশীর এয়াকুব ফিউচার পার্কের ফিনলে প্রপার্টিজ, ইঞ্জিনিয়ার হাইটস, আবু সাঈদ টাওয়ার, ফেয়ার ভিউ অ্যাপার্টমেন্ট, এস এম ভূঁইয়া টাওয়ার, এম এস এন্টারপ্রাইজ, সাঁঝের মায়া, স্বপ্নীল ও এস এম বিল্ডার্স। এর মধ্যে ফিনলে প্রপার্টিজ পরিবেশগত ছাড়পত্র নিলেও তা নবায়ন করেনি। বাকিরা ছাড়পত্র নেয়নি।