রাজশাহী, পাবনা, নীলফামারী, কুড়িগ্রাম, খুলনা, যশোর এবং কুষ্টিয়া জেলাসমূহের ওপর দিয়ে মৃদু তাপপ্রবাহ বয়ে যাচ্ছে এবং তা অব্যাহত থাকতে পারে বলে জানিয়েছে আবহাওয়া অধিদপ্তর। সারাদেশে দিনের তাপমাত্রা সামান্য কমতে পারে এবং রাতের তাপমাত্রা প্রায় অপরিবর্তিত থাকতে পারে। মঙ্গলবার (২৩ আগস্ট) রাজশাহীতে সর্বোচ্চ তাপমাত্রা ৩৬ দশমিক ৯ ডিগ্রি সেলসিয়াস এবং সর্বনিম্ন তাপমাত্রা রাঙামাটিতে ২৪ দশমিক ৫ ডিগ্রি সেলসিয়াস রেকর্ড করা হয়েছে। আবহাওয়ার পূর্বাভাসে বলা হয়,রাজশাহী,রংপুর,ঢাকা,ময়মনসিংহ,খুলনা,বরিশাল ও সিলেট বিভাগের অনেক জায়গায় এবং চ্ট্টগ্রাম বিভাগের কিছু কিছু জায়গায় অস্থায়ীভাবে দমকা হাওয়াসহ হালকা থেকে মাঝারী ধরনের বৃষ্টি বা বজ্রসহ বৃষ্টি হতে পারে। সেইসঙ্গে দেশের কোথাও কোথাও মাঝারি ধরনের ভারি থেকে ভারি বর্ষণ হতে পারে। আবহাওয়ার সিনপটিক অবস্থা সম্পর্কে বলা হয়েছে,ভারতের উত্তর মধ্যপ্রদেশ এবং এর কাছাকাছি এলাকায় অবস্থানরত স্থল নিম্নচাপটি বর্তমানে পশ্চিম মধ্য প্রদেশ ও এর কাছাকাছি এলাকায় অবস্থান করছে। মৌসুমী বায়ুর অক্ষ রাজস্থান,স্থল নিম্নচাপের কেন্দ্রস্থল,উত্তরপ্রদেশ,বিহার,পশ্চিমবঙ্গ ও বাংলাদেশের মধ্যাঞ্চল হয়ে আসাম পর্যন্ত বিস্তৃত রয়েছে। এর একটি বর্ধিতাংশ উত্তরপূর্ব বঙ্গোপসাগরে অবস্থান করছে। মৌসুমী বায়ু বাংলাদেশের উপর মোটামুটি সক্রিয় এবং উত্তর বঙ্গোপসাগরের অন্যস্থানে মাঝারি অবস্থায় রয়েছে। আগামী তিনদিনে সারাদেশে বৃষ্টিপাতের প্রবণতা কমতে পারে। ঢাকায় আজ সূর্যাস্ত সন্ধ্যা ৬ টা ২৫ মিনিটে এবং আগামীকাল সূর্যোদয় ভোর ৫ টা ৩৭ মিনিটে।