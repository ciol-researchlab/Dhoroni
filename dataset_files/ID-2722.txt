গত ১ এপ্রিল থেকে দেশে ভারত স্টেজ-৩ (বিএস৩) বা তার চেয়ে পুরনো দূষণ বিধি মেনে তৈরি গাড়ি বিক্রি বন্ধের নির্দেশ দিয়েছিল সুপ্রিম কোর্ট। সোমবার সর্বোচ্চ আদালত জানিয়েছে, কৃষি ও নির্মাণ শিল্পে ব্যবহৃত গাড়িগুলি সেই নিষেধাজ্ঞার মধ্যে পড়বে না। এত দিন দেশে বিএস৩ দূষণ বিধি মেনে গাড়ি তৈরি করত সংস্থাগুলি। এপ্রিল থেকে গোটা দেশেই নতুন যাত্রী ও বাণিজ্যিক গাড়ি বিএস৪ বিধি মেনে তৈরি হবে, এই সিদ্ধান্ত আগেই জানায় কেন্দ্র। অতীত অভিজ্ঞতার জেরে গাড়ি শিল্পের আশা ছিল, ১ এপ্রিল থেকে পুরনো গাড়িগুলিও বেচা যাবে। কিন্তু দূষণ সংক্রান্ত এক মামলায় মার্চের শেষে সুপ্রিম কোর্ট নির্দেশ দেয়, ১ এপ্রিল থেকে আর বিএস৩ মাপকাঠির পুরনো গাড়ি বিক্রি করা যাবে না। সংশ্লিষ্ট সূত্রের খবর, তারই জেরে ট্রাক্টর ও নির্মাণ শিল্পের গাড়ি বিক্রি ও রেজিস্ট্রেশন-ও বন্ধ হয়। যদিও সংশ্লিষ্ট শিল্পের দাবি, সেই গাড়িগুলির ক্ষেত্রে বিএস৩ বা বিএস৪-এর মতো মাপকাঠি হয় না। তাদের দূষণ বিধিও ভিন্ন। সুপ্রিম কোর্ট এ দিন সেগুলিকেই বিএস৪ সংক্রান্ত নির্দেশ থেকে ছাড় দিয়েছে। অর্থাৎ, সেগুলি বিক্রিতে নিষেধাজ্ঞা নেই। এ দিকে, বিএস৩ মাপকাঠির গাড়ি বিক্রি বন্ধের রায় ফিরে দেখতে সুপ্রিম কোর্টে আর্জি জানিয়েছে সোসাইটি অব ইন্ডিয়ান অটোমোবাইল ম্যানুফ্যাকচারার্স। সংশ্লিষ্ট সূত্রে খবর, ভারী শিল্প মন্ত্রকও জানিয়েছে এই আর্জি। কিন্তু এ দিন পর্যন্ত কেন্দ্র শীর্ষ আদালতে বিষয়টির উল্লেখ করেনি। মঙ্গলবার কাজ হওয়ার পরে আদালতে গ্রীষ্মকালীন ছুটি পড়বে। ফলে কেন্দ্রের তরফে আজ বিষয়টির উল্লেখ না-হলে ছুটির আগে এর শুনানির সম্ভাবনা কার্যত নেই।