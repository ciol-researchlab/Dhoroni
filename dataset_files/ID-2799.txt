সাভারে মধুমতি টাইলস কারখানার দূষিত পানি ও বর্জ্য রোধে কারখানাটির সামনে মানববন্ধন ও বিক্ষোভ করেছে স্থানীয় এলাকাবাসীরা। মঙ্গলবার (২৯ আগস্ট) দুপুরে সাভার পৌর এলাকার গেন্ডা টিয়া বাড়ি মহল্লায় অবস্থিত মধুমতি টাইলস কারখানার সামনে বিক্ষোভ করেন কয়েকশ স্থানীয় বাসিন্দা। এর আগে সকালে সাভার উপজেলা ও পৌর সভার সামনে মানববন্ধন কর্মসূচি পালন করেন তারা। মানববন্ধন ও বিক্ষোভ কর্মসূচি থেকে এলাকাবাসী অভিযোগ করেন, কোনো পরিশোধন ছাড়াই মধুমতি টাইলস কারখানার দূষিত পানি কারখানা কর্তৃপক্ষ স্থানীয় ড্রেনে ফেলছে। এতে নিচু কয়েকটি অঞ্চলে টাইলস কারখানার দূষিত পানি প্রবেশ করে জনদুর্ভোগ সৃষ্টি করছে। সেই সঙ্গে বাসাবাড়িতে ওই কারখানার পানি প্রবেশ করে জলাবদ্ধতাও সৃষ্টি হচ্ছে। এ ছাড়াও ছোট শিশু ও মহিলাদের পানিবাহিত বিভিন্ন রোগে আক্রান্ত হচ্ছে। ছবি: ইত্তেফাক স্থানীয় বাসিন্দা লোকমান মিয়া বলেন, অবিলম্বে মধুমতি টাইলসের ময়লা ও ক্যামিকেল যুক্ত পানি বাসাবাড়ির ড্রেনে ফেলা বন্ধ করতে হবে। ড্রেনের সঙ্গে দেওয়া সংযোগ বিচ্ছিন্নসহ জলাবদ্ধতা রোধে স্থানীয় প্রশাসন ও সরকারের ওপর মহলের হস্তক্ষেপ কামনা করেন তিনি। এসব বিষয়ে কথা বলতে মধুমতি টাইলসের গেইটে যোগাযোগ করা হলে কর্তৃপক্ষ বিষয়টি নিয়ে কথা বলতে অপারগতা প্রকাশ করেন।