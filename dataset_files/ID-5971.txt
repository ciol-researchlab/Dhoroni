এক মুহূর্তের জন্য ভেবে নিন, আপনি দাঁড়িয়ে আছেন একটা ছোট্ট শহরে। যে শহরের আকাশ থেকে ঝুলে আছে আলোর ঝালর। যেটাকে বলে অরোরা কিংবা নর্দান লাইট। তাপমাত্রা শূন্যেরও নিচে। বরফের শুভ্র চাদরে মোড়া শহরটার বুকে গজিয়ে ওঠা চারাগাছের মতো দাঁড়িয়ে আছে কেবিনের মতো ছোট ছোট বাড়ি। সেগুলোর ভেতর থেকে ঠিকরে আসা নানান রকম আলো অপূর্ব ইন্দ্রজাল আঁকছে বরফের ওপর। আপনি অলস ভঙ্গিতে হাতে থাকা উষ্ণ কফির মগে চুমুক দিচ্ছেন। বিশুদ্ধ, দূষণমুক্ত শীতল বাতাসে বুকভরে শ্বাস নিচ্ছেন। টের পাচ্ছেন, সে বাতাসে ছোটাছুটি করছে সূক্ষ্ণ বরফ কুচি। এই শহরে নেই কোনো দূষণ, নেই কোনো কোলাহল। আছে নীরবতা, আছে প্রশান্তি। এমন শহরের দেখা পেতে গেলে আপনাকে ছুটে যেতে হবে পৃথিবীর সর্ব উত্তরের মানববসতিতে। আর্কটিক মহাসাগরের মাঝে জায়গাটা। নরওয়ের স্‌ভালবার্ড অঞ্চলের স্পিটসবার্গেন দ্বীপের ব্রগার উপদ্বীপাঞ্চলে, জ্যাপলিন ফ্যালে নামের প্রায় ৫৫৬ মিটার উঁচু একটা পর্বতচূড়ার পাদদেশে। শহরটার নাম নিউ অ্যালেসান্ড। উত্তর মেরু থেকে এই শহরের দূরত্ব মোটামুটিভাবে ১ হাজার ২৩১ কিলোমিটার। নিউ অ্যালেসান্ডকে বলা হয় শুদ্ধতম বাতাসের শহর। শীতকালে এই শহরে বাসিন্দা থাকেন ৪৫ জনের মতো। আর গ্রীষ্ফ্মের সময় এই সংখ্যাটা বেড়ে হয় ১৫০ জনের কাছাকাছি। মজার ব্যাপার হলো, নিউ অ্যালেস্যান্ডবাসীর অধিকাংশই বিজ্ঞানী, যাঁরা গবেষণার জন্য পৃথিবীর বিভিন্ন প্রান্ত থেকে ছুটে এসেছেন এই সর্ব-উত্তরের লোকালয়ে। ১৯৮৯ সালে নরওয়ে সরকার জ্যাপলিন পর্বতের ঢালে ৪৭২ মিটার উঁচুতে নির্মাণ করে 'জ্যাপলিন অবজারভেটরি'- একটা রিসার্চ স্টেশন, যেখানে বসে বিজ্ঞানীরা দেখেন পৃথিবীর আবহাওয়ার সামগ্রিক অবস্থা। বুঝতে চেষ্টা করেন বায়ুমণ্ডলে গ্রিনহাউস গ্যাসের পরিমাণ, জলবায়ু পরিবর্তনের গতি-প্রকৃতি আর দূষণের মাত্রা। এখানকার পরিবেশ এতটাই বিশুদ্ধ যে, পৃথিবীর যে কোনো প্রান্তে ঘটা প্রাকৃতিক বা মানবসৃষ্ট বিপর্যয়ের প্রভাব টের পাওয়া যায়। সব ধরনের দূষণ বা রেডিয়েশনের উৎস থেকে দূরে থাকা এই এলাকার বাতাসে ভেসে আসা অনাকাঙ্ক্ষিত গ্রিনহাউস গ্যাস, তেজস্ট্ক্রিয়তা পরিমাপ করে অনুমান করা যায় কেমন হতে চলেছে এসবের বৈশ্বিক প্রভাব। আর্কটিকের শীতল নোনাজলের সঙ্গে ভেসে আসা কলকারখানা ও জাহাজের বর্জ্য, তেল, ভারী ধাতু পর্যবেক্ষণ করে বোঝা যায়, পৃথিবী কতটা ঝুঁকিতে আছে। দূষণে দূষণে কীভাবে জর্জরিত হচ্ছে এই নীল গ্রহ। এই যেমন নিউ অ্যালেসান্ডের বাতাসে ক্রমবর্ধমান মিথেনের পরিমাণ বিশ্নেষণ করে জ্যাপলিন অবজার্ভেটরির গবেষকরা বলছেন, অন্তত ১.৫ ডিগ্রি সেলসিয়াস গড় তাপমাত্রা বাড়ার ঝুঁকিতে আছে পৃথিবীবাসী। তাঁদের অনুমান যে কতটা নির্ভুল সেটা এখনকার এলোমেলো আবহাওয়ার দিকে তাকালেই বোঝা যায়। এখন এই অঞ্চলের বরফের শরীরেও মাইক্রোপ্লাস্টিকের উপস্থিতি নিশ্চিত করেছেন বিজ্ঞানীরা। বলা হচ্ছে, আর্কটিকের স্রোত আর বাতাসে ভেসে মাইক্রোপ্লাস্টিক পৌঁছে গেছে এই দূষণহীন বরফাচ্ছাদিত লোকালয়ে। শুধু তাই নয়। স্‌ভালবার্ড অঞ্চলও বৈশ্বিক উষ্ণায়নের বিরূপ প্রভাব এড়াতে পারেনি। পৃথিবীপৃষ্ঠের ক্রমবর্ধমান তাপমাত্রার কারণে গলছে ব্রগার উপদ্বীপের বরফ। বাসস্থান হারিয়ে মারা পড়ছে সেখানকার প্রাণীরা। সিলের সংখ্যা হ্রাস পাওয়ায় পরিবর্তন এসেছে সিল শিকারি মেরু ভাল্লুকদের খাদ্যাভ্যাসে। বেঁচে থাকার জন্য তারা সিলের পরিবর্তে নির্ভরশীল হয়ে উঠছে বিভিন্ন সামুদ্রিক পাখির ডিমের ওপর। বিজ্ঞানীরা সপ্তাহে পাঁচ দিন নিয়ম করে শহর থেকে অবজার্ভেটরিতে যান কেবলকারে চড়ে। অবজারভেটরিতে থেকে কাজ করেন বিকেল সাড়ে ৪টা পর্যন্ত। তারপর কেবলকারে চড়ে আবার শহরে ফিরে আসেন। শহরের একমাত্র ক্যান্টিনে শহরবাসী একত্র হন রাতের খাবারের সময়। তাঁদের মাঝে নানা রকম গল্প জমে। নিউ অ্যালেসান্ডে কার্বন নিঃসরণের হার শূন্য। এখানে নিষিদ্ধ ওয়াইফাই। সামান্যতম বেতার তরঙ্গকেও শহরবাসী এড়িয়ে চলতে চেষ্টা করেন। গবেষকদের কেউ যদি বেতার তরঙ্গযুক্ত কোনো যন্ত্র ব্যবহার করতে চান, তবে তার জন্য অনুমতির প্রয়োজন হয়। এই শহরের মানুষ শুধু বিশুদ্ধতম বাতাসে বাস করেন, তা-ই নয়। তাঁরা বাস করেন স্‌ভালবার্ড রেইনডিয়ার, সিল, মেরু শেয়াল আর মেরু ভাল্লুকের সঙ্গে। নিউ অ্যালেসান্ডের একটা মজার নিয়ম আছে, শহরের কেউ তাঁর বাড়ির সদর দরজা বন্ধ রাখতে পারবেন না। তার কারণ, কখনও কারও সামনে যদি মেরু ভাল্লুক চলে আসে তাহলে যেন দ্রুততম সময়ের মধ্যে তিনি কোনো বাড়িতে ঢুকে পড়তে পারেন। নরওয়ের ব্যবসায়ী পিটার ব্রান্ডল ১৯১৭ সালে এই শহরের গোড়াপত্তন করেছিলেন। কয়লা উত্তোলন করা হতো এখান থেকে। ১৯৬২ সালের ৫ নভেম্বর, কয়লা খনির দুর্ঘটনায় মারা যান ২১ জন শ্রমিক। এই দুর্ঘটনার দায় মাথায় নিয়ে নিউ অ্যালেসান্ড থেকে ব্যবসা গুটিয়ে নেন ব্রান্ডল। তারপরই এখানে গড়ে ওঠে আবহাওয়া গবেষণা কেন্দ্র। যেখানে বর্তমানে কর্মরত আছেন ১১টি দেশের ১৮টি ইনস্টিটিউটের শতাধিক গবেষক, বিজ্ঞানী। একসময় কয়লা খনিকে ঘিরে গড়ে ওঠা দূষিত লোকালয় আজ জিতে নিয়েছে পৃথিবীর শুদ্ধতম বাতাসের শহরের খেতাব।