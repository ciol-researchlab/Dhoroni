মিশরের শারম আল শেখে এশিয়ান ইনফ্রাস্ট্রাকচার ইনভেস্টমেন্ট ব্যাংকের (এআইআইবি) বোর্ড অব ডাইরেক্টরস এবং ৮ম বার্ষিক সভা অনুষ্ঠিত হয়েছে। এবারের বার্ষিক সভায় জলবায়ু অর্থায়ন এবং পাবলিক ও প্রাইভেট বিনিয়োগের মধ্যে সেতুবন্ধনের ওপর জোর দেওয়া হয়। সোম ও মঙ্গলবার দুইদিনব্যাপী অনুষ্ঠিত এ সভায় বাংলাদেশের পক্ষে অর্থনৈতিক সর্ম্পক বিভাগের সচিব মিজ শরিফা খানের নেতৃত্বে প্রতিনিধি দল অংশগ্রহণ করেন। সভায় জলবায়ু সহিষ্ণু অবকাঠামো নির্মাণে আরও অর্থায়নের আহ্বান জানানো হয়। মঙ্গলবার অর্থ মন্ত্রণায়ের জনসংযোগ বিভাগ থেকে পাঠানো সংবাদ বিজ্ঞপ্তিতে এ তথ্য জানানো হয়েছে। এতে বলা হয়, এবারের বার্ষিক সভার মূল প্রতিপাদ্য ছিল ‘সাসটেইনেবল গ্রোথ ইন এ চ্যালেঞ্জিং ওয়ার্ল্ড’ অত্যন্ত সময়োপযোগী ও তাৎপর্যপূর্ণ। কারণ উন্নত বিশ্ব থেকে উন্নয়নশীল সব দেশই এই মুহূর্তে বিশাল চ্যালেঞ্জের মুখোমুখি, যার বেশিরভাগই রাশিয়া-ইউক্রেন যুদ্ধ, জলবায়ু পরিবর্তন, বৈশ্বিক উষ্ণতা বৃদ্ধি ইত্যাদির কারণে উদ্ভূত। বিশেষ করে জলবায়ু সহিষ্ণু অবকাঠামো নির্মাণ বর্তমান সময়ে অত্যন্ত জরুরি। বাংলাদেশের মতো উন্নয়নশীল দেশগুলো জলবায়ু পরিবর্তনে সবচেয়ে বেশি ক্ষতিগ্রস্ত হওয়ার ঝুঁকিতে আছে। তাই বিশ্বের প্রধান অর্থনীতির দেশগুলো জলবায়ু পরিবর্তন এবং আসন্ন সংকট এড়াতে উন্নয়নশীল দেশগুলোর ন্যায্য অংশীদারিত্বের বিষয়ে এআইআইবি’র ভূমিকা অত্যন্ত গুরুত্বপূর্ণ। বাংলাদেশ প্রতিনিধি দলের পক্ষে এ বিষয়গুলো সভায় তুলে ধরা হয়। সভায় এআইআইবি সভাপতি এবং বোর্ডের চেয়ারম্যান জিন লিকুন বলেন, আগামীর জলবায়ু চ্যালেঞ্জ মোকাবিলায় এআইআইবি সদস্যদের পাশে থাকবে। আমাদের অবশ্যই গ্রিনহাউস গ্যাস নির্গমন দ্রুত কমাতে, আবহাওয়ার চরম অবস্থায় শক্তিশালী প্রতিরোধ গড়ে তুলতে হবে। জীবনকে সম্ভব করে তোলে এমন প্রাকৃতিক পুঁজিকে রক্ষা করতে একসঙ্গে কাজ করতে হবে। বাংলাদেশ প্রতিনিধি দল গভর্নস বিজনেস রাউন্ড টেবিল, সেমিনার, গভর্নস অফিশিয়াল সেশনে অংশগ্রহণ করে। পাশাপাশি এশিয়ান ইনফ্রাস্ট্রাকচার ইনভেস্টমেন্ট ব্যাংকের (এআইআইবি) বিনিয়োগ অপারেশন অঞ্চল-১ দক্ষিণ এশিয়া, প্রশান্ত মহাসাগরীয় দ্বীপপুঞ্জ এবং দক্ষিণ পূর্ব এশিয়া-এর ভাইস প্রেসিডেন্ট ড. উর্জিত প্যাটেলের সঙ্গে দ্বিপাক্ষিক সভা অনুষ্ঠিত হয়। সভায় বর্তমান বাস্তবতায় এআইআইবির ঋণের শর্ত আরও সহনশীল করার বিষয়ে জোর দেওয়া হয়।