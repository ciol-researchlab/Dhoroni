তীর অবৈধভাবে স্থাপনা, ব্যবসাপ্রতিষ্ঠান এবং সেসবের কারণে সৃষ্ট দূষণে গতিপথ হারিয়ে মরতে বসেছিল ঢাকার সাভার উপজেলার বংশী নদী। সম্প্রতি উপজেলা প্রশাসন নদীটি দখলমুক্ত করতে উদ্যোগ নেয়। প্রশাসনের তৎপরতায় অবশেষে সাভারে নদীটির তীর হয়েছে দখলমুক্ত। কমেছে দূষণের মাত্রাও। বংশী নদীকে দখলমুক্ত রাখতে সংশ্লিষ্ট সব দপ্তরকে সমন্বিতভাবে কাজ করার আহ্বান জানিয়েছেন সংশ্লিষ্টরা। উপজেলা প্রশাসন সূত্র জানায়, একটি রিটের (নম্বর- ১৩৩৪০/২০১৯) পরিপ্রেক্ষিতে ২০২২ সালের সেপ্টেম্বরে বংশী নদীকে দখল ও দূষণমুক্ত রাখতে ৬০ (ষাট) দিনের মধ্যে উচ্ছেদ কার্যক্রম পরিচালনার নির্দেশ দেন হাইকোর্ট। এ নির্দেশের পরিপ্রেক্ষিতে জেলা প্রশাসন ওই বছরের ২৮ সেপ্টেম্বর বংশী নদীর উচ্ছেদ অভিযান পরিচালনার জন্য পাঁচজন এক্সিকিউটিভ ম্যাজিস্ট্রেটকে দায়িত্ব দেয়। ওই বছরের ২৮ ও ২৯ সেপ্টেম্বর দুই দিন তীরবর্তী এলাকায় প্রায় দুই একর নদীর জায়গা ও এক একর খাস জমি উদ্ধার করা হয়। ৩০ সেপ্টেম্বর এ উচ্ছেদ অভিযানে অংশ নেয় বিআইডব্লিউটিএ। ৩০ ও ৩১ সেপ্টেম্বর প্রায় দুই একর নদীর জায়গা এবং তিন একর খাস জমি দখলমুক্ত হয়। আদালতের নির্দেশে জেলা প্রশাসন ও বিআইডব্লিউটিএ মোট চার দিন বংশীর তীরবর্তী এলাকায় উচ্ছেদ অভিযান চালায়। উচ্ছেদ করা হয় ২৮৬ জন দখলদারকে। অভিযানে প্রায় চার একর নদীর জায়গা এবং সমপরিমাণ খাস জমি উদ্ধার করা হয়। সূত্র আরও জানায়, সাভার উপজেলা প্রশাসন, পৌরসভা, আইনশৃঙ্খলা বাহিনী, পল্লী বিদ্যুৎ, ফায়ার সার্ভিসসহ অন্যান্য প্রতিষ্ঠানের সহযোগিতায় বংশী নদীর তীরকে দখলমুক্ত রাখতে অভিযান চালানো হয়। এ উচ্ছেদ অভিযানে সাভার উপজেলার নাগরিক কমিটি পরিবেশবাসী কমিটি, সুশীল সমাজ থেকে শুরু করে সর্বস্তরের জনগণ সর্বাত্মক সহযোগিতা দেয়। পুনরায় দখল ঠেকাতে উচ্ছেদ অভিযান শেষে জেলা প্রশাসন, বিআইডব্লিউটিএ ও উপজেলা প্রশাসনের যৌথ উদ্যোগে বংশী নদীর সীমানা চিহ্নিত করা হয়। পাশাপাশি কাঁটাতারের বেড়া দিয়ে নদীর সীমানা সম্পূর্ণভাবে আলাদা করা হয়। রবিবার সাভারের নামাবাজার, নয়ারহাট হয়ে সংশ্লিষ্ট এলাকায় ঘুরে এসব তথ্যের সত্যতা মেলে। তীরবর্তী এলাকায় অবৈধ স্থাপনার অস্তিত্ব চোখে পড়েনি। উদ্ধার করা জমিতে কাঁটাতারের বেড়া দিয়ে ঘিরে রাখা হয়েছে। বৃষ্টি ও আশেপাশের জলাভূমি থেকে নামা পানিতে টইটম্বুর সাভারের প্রাণ বংশী। স্থানীয়রা জানান, দখলদারদের দৌরাত্ম্যে এক সময় নদীর পাড়ে যাওয়া যেত না। তবে এখন উদ্ধার করা জমিতে জন্মেছে ঘাস। নামাবাজারের বাসিন্দা দীন ইসলাম বলেন, “বংশী নদীর তীরে গড়ে ওঠা অবৈধ স্থাপনার কারণে নদীর কিনারায় দাঁড়ানো যেত না। কিন্তু এখন অবৈধ স্থাপনা ভেঙে দেওয়ায় পাড়ে গিয়ে মন জুড়ানো হাওয়া গায়ে মাখা যাচ্ছে।” আরেক বাসিন্দা মিলন সরকার বলেন, “বংশী নদী দখলমুক্ত রয়েছে। নদীর যে অংশটুকু উদ্ধার করা হয়েছে তা অতিদ্রুত খনন করা প্রয়োজন। সরকারের সংশ্লিষ্ট দপ্তরের এ বিষয়ে কাজ করার সুযোগ রয়েছে। বংশী নদী পুনরায় দখল হবে না এমনটাই চাই আমরা।” সাভার উপজেলা নির্বাহী অফিসার (ইউএনও) মাজহারুল ইসলাম ঢাকা ট্রিবিউনকে বলেন, “আমরা আইন-শৃঙ্খলা বাহিনীর সহায়তায় অবৈধ স্থাপনাগুলো উচ্ছেদ করেছি। ভূমি জরিপের মাধ্যমে হাট-বাজার ও নদীর জমি পৃথক করা হয়েছে। সেখানে উপজেলা প্রশাসনের পক্ষ থেকে কাঁটাতারের মাধ্যমে সীমানা করে দেওয়া হয়েছে।” তিনি আরও বলেন, “আমরা যে দখলমুক্ত করেছি এটাকে টেকসই করতে হলে নদীর পাড়ে ওয়াকওয়ে (হাঁটার ব্যবস্থা), পুনঃখননসহ আরও কিছু উদ্যোগ নিতে হবে। সেক্ষেত্রে সরকারের বিভিন্ন প্রতিষ্ঠান যেমন পানি উন্নয়ন বোর্ড ও সাভার পৌরসভারও কাজ করার সুযোগ রয়েছে।” ভবিষ্যতে বংশী নদীর তীরে যাতে অবৈধ স্থাপনা না বসে, সেদিকে উপজেলা প্রসাশন সবসময় নজর রাখবে বলে জানান ইউএনও। তিনি বলেন, “জেলা প্রশাসন থেকে অভিযানের পরেও এখানে দখলদাররা আবারও স্থাপনা তৈরির চেষ্টা করেছিলেন। কিন্তু আমাদের এক্সিকিউটিভ ম্যাজিস্ট্রেট সেই অবৈধ স্থাপনাগুলো উচ্ছেদ করে গুঁড়িয়ে দিয়েছেন।” এ বিষয়ে জাহাঙ্গীরনগর বিশ্ববিদ্যালয়ের পরিবেশ বিজ্ঞান বিভাগের চেয়ারম্যান অধ্যাপক মো. জামাল উদ্দিন রুনু বলেন, “নদী চলমান সড়কের মতো। নদী একটি প্রবাহমান পানির ধারা। ভরাট বা দখলের কারণে নদী সংকুচিত হয়ে যায়। এতে পানি প্রবাহে বাধা সৃষ্টি হয় এবং পরিবেশে বিরূপ প্রভাব পড়ে।” তিনি আরও বলেন, “আমরা যদি নদী ভরাটকারী দুর্বৃত্তদের চিহ্নিত করতে না পারি, তাদের শাস্তির আওতায় না আনতে পারি এবং স্থানীয় জনগণকে দেখভালের দায়িত্ব না দিতে পারি তবে এই অবমুক্ত করা কাজে আসবে না। সে কারণে অবশ্যই নদী সংশ্লিষ্ট সবগুলো সরকারি দপ্তরকে কাজ করার পাশাপাশি জনগণকেও উদ্বুদ্ধ করতে হবে। তবেই এই সমস্যার সমাধান করা যাবে।” নদী রক্ষা কমিশনের চেয়ারম্যান ড. মনজুর আহমেদ চৌধুরী বলেন, “বর্তমানে উপজেলা প্রশাসন এই নদী দখলমুক্ত করতে অনেক কাজ করেছে। তারা আপ্রাণ চেষ্টা করে যাচ্ছে। আমি বিগত দেড় বছর ধরে দেখছি। কিন্তু আবারও দখলদাররা আসছে দখল করতে। এগুলো বন্ধ করতে আমাদের সবার একত্রিত হয়ে কাজ করতে হবে। যেসব দখলদার পুনরায় দখল করতে আসে তাদের তথ্য নিয়ে মামলার ব্যবস্থা করব। সাভার উপজেলা প্রশাসনের ঘাটতি আছে বলে আমি মনে করি না। তারা আর কত চেষ্টা করবে?” তিনি আরও বলেন, “মানুষের ভেতর দখলদারিত্ব ও নদী দূষণের একটি ঘৃণ্য প্রবৃত্তি তৈরি হয়েছে। এর সাথে প্রতাপশালী লোকজনও জড়িত। আমরা এই বিষয়টি উচ্চতর পর্যায়ে নিয়ে সংশ্লিষ্ট দপ্তরের সঙ্গে আলোচনা করব।”