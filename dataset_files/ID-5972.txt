আমরা যে কৃত্রিম আরাম-আয়েশ সৃষ্টির মাধ্যমে জীবনকে তথাকথিত স্বাচ্ছন্দ্যময় করার চেষ্টা করে যাচ্ছি, তার ফলে দূষিত হচ্ছে মাটি, পানি, বায়ু। বিশ্বব্যাপী বাড়ছে তাপমাত্রা; পরিবর্তিত হচ্ছে জলবায়ু। এর সামগ্রিক ফলাফল হিসেবে আমরা দিন দিন আমাদের অস্তিত্ব বিপর্যয়ের সম্মুখীন হচ্ছি। কিন্তু ভোগ-বিলাস আর কৃত্রিম আয়েশের উন্মাদনায় আমাদের সামনে উপস্থিত মহাবিপর্যয়কে পাত্তা দিচ্ছি না। বিত্ত-বৈভবের মালিক হতে গিয়ে এবং তথাকথিত সুখ-স্বাচ্ছন্দ্যের জীবন গড়তে গিয়ে আমাদের মাঝে ধনী-দরিদ্রের বিশাল দেয়াল তৈরি করছি। আমরা কখনও কি ভেবে দেখেছি– আমাদের জীবনে জড়িয়ে আছে বায়ুমণ্ডল, সমুদ্রের স্রোত, মাটি, গ্রহের জীবন-জাল। প্রক্রিয়াটি এতটাই জটিল যে পরিবেশের ক্ষুদ্র একটি অনুষঙ্গও গুরুত্বপূর্ণ ভূমিকা পালন করে। যেমন ধরুন সাভানার সেরাডো অঞ্চলে একটি গাছের বেঁচে থাকা, বেড়ে ওঠা নির্ভর করে সেখানে শিশির গঠনের ওপর। তার মানে, বিষয়টি পরস্পর সম্পর্কযুক্ত, চক্রাকার এবং জটিল। এমন ক্ষুদ্র ক্ষুদ্র জটিল পদ্ধতিকে আমরা যখন নিজেদের ভোগ-বিলাসের কারণে পরিবর্তন করতে থাকি, তখন এটি জলবায়ু পরিবর্তনে বড় নিয়ামক হিসেবে কাজ করে। মিডিয়া সাসটেইনেবিলিটি গ্রুপ অ্যালবার্ট এক বিশ্লেষণে উদাহরণ হিসেবে জানিয়েছে, ২০২০ সালে যুক্তরাজ্যের টিভি প্রোগ্রামে ‘জলবায়ু পরিবর্তন’-এর চেয়ে ১০ গুণ ‘কেক’ শব্দটি উল্লেখ করা হয়েছে এবং ‘স্কচ এগ’ শব্দটি ‘জীববৈচিত্র্য’-এর দ্বিগুণ উল্লেখ করা হয়েছে। এমনকি ‘কলা-রুটি’র কথা ‘সৌরশক্তি’ ও ‘বায়ুশক্তি’র বিষয়কে কয়েক গুণ ছাড়িয়ে গেছে। যুক্তরাজ্যকে এখানে উদাহরণ হিসেবে দেখানো হলেও সাধারণভাবে এটি প্রমাণ করে, আমরা প্রতিনিয়ত খাবার, ভোগ-বিলাস নিয়ে যতটা সচেতন, আমাদের নাকের ডগায় বিদ্যমান হুমকির বিষয়ে তার চেয়ে বেশি উদাসীন। বাংলাদেশও বিশ্ব পরিস্থিতির বাইরে নয়। দেশটি গ্রিনহাউস গ্যাস নির্গমন, বিশ্ব উষ্ণায়ন এবং পরিবেশদূষণে নগণ্য ভূমিকা রাখলেও উন্নত বিশ্বের দূষণের প্রভাবে তৃতীয় বিশ্বের অনেক দেশের সঙ্গে বড় ধরনের ঝুঁকির মধ্যে রয়েছে। উন্নত দেশগুলোর অর্থনৈতিক সমৃদ্ধি, উন্নত জীবন ব্যবস্থা তৃতীয় বিশ্বের দেশগুলোর মাঝেও দিন দিন প্রতিযোগিতা বাড়াচ্ছে। এসব দেশ উন্নতির জন্য অপরিকল্পিত উন্নয়নের পথে হাঁটছে। এতে বনভূমি উজাড় হচ্ছে; বিনষ্ট হচ্ছে জলাভূমি, কৃষিভূমি। ফলে আপাত কিছু উন্নয়ন লক্ষ্য করা গেলেও দীর্ঘ মেয়াদে তা টেকসই হচ্ছে না। অপরিকল্পিত উন্নয়নের কারণে অনেক দেশ তার নদীর নাব্য হারাচ্ছে দ্রুত। বিভিন্ন স্থানে মরূকরণসহ ভূগর্ভস্থ পানির স্তর নিচে নেমে যাওয়া; যোগাযোগ এবং কৃষিসহ বিভিন্ন কর্মকাণ্ড ক্ষতিগ্রস্ত হচ্ছে। এর সমাধান আমাদের কাছে নেই; শুধু প্রকৃতিই ঠিক করতে পারে। আগে যেমন বলেছিলাম, তেমনি উন্নয়নপ্রত্যাশী দেশগুলো যখন তার পরিবেশ বিধ্বংসী অপরিকল্পিত প্রকল্পের কারণে বিপর্যস্ত হয়, তখনও হয়তো উন্নয়ন নামক শব্দের জালে জড়িয়ে শুধু ধ্যান ও জ্ঞান হিসেবে ‘উন্নয়ন’ শব্দটিই জপা হচ্ছে। অর্থবিত্ত, আরাম-আয়েশের লোভ আমাদের দুটি শ্রেণিতে ভাগ করেছে। এক শ্রেণি বিত্ত-বৈভবে অবগাহন করছে, আরেক শ্রেণি বেঁচে থাকার সংগ্রামে গলদ্‌ঘর্ম। বিত্তশালী শ্রেণি যখন বিশ্বের অধিকাংশ সম্পদ ভোগ করছে; বর্জ্য উৎপাদন ও নির্গমনের মাধ্যমে পরিবেশ-প্রতিবেশকে দূষিত করে অন্য মানুষের আবাসকে ক্ষতিগ্রস্ত করছে; প্রাকৃতিক দুর্যোগের মুখে ফেলে দিচ্ছে বিশাল জনগোষ্ঠীকে। ধনিক শ্রেণি নিজেদের জন্য সুরম্য সুরক্ষিত অট্টালিকা বানাচ্ছে আর দরিদ্র মানুষকে করছে গৃহহীন। রাস্তার পাশে ফুটপাত হচ্ছে দরিদ্রের আবাসন। অর্থ, স্বার্থ ও ক্ষমতার কাছে এখন বিক্রি হচ্ছে নীতি-আদর্শ এবং মানবতা। ফল হিসেবে আমরা দেখি বিশ্ব সম্মেলনে ক্ষমতাশালী আগ্রাসী রাষ্ট্রগুলো পরিবেশ ও মানব সভ্যতা সুরক্ষায় কোনোভাবেই ঐকমত্যে পৌঁছতে পারে না। পুঁজিলিপ্সা এমনভাবেই বিস্তৃতি লাভ করেছে যে, ‘উন্নয়ন’ শব্দটি এখন বিশ্ব কিংবা রাষ্ট্র সব জায়গায় সবচেয়ে বেশি ব্যবহার করা হচ্ছে। বস্তুত অপরিকল্পিত উন্নয়নের নামে সভ্যতা ধ্বংসের কাজে যেখানে টেকসই উন্নয়নের কোনো ছোঁয়া নেই। ধনিক শ্রেণি যেমন দরিদ্রদের প্রতি অত্যাচার করছে; বৈষম্যপূর্ণ আচরণ করছে; তেমনি ধনী, উন্নত ও শক্তিশালী রাষ্ট্র তাদের শক্তিমত্তা বাড়াতে, আধিপত্য বিস্তার করতে নিত্যনতুন মারণাস্ত্র তৈরি করছে; পৃথিবীকে বসবাসের অনুপযোগী করে তুলছে এবং এসব কারণে প্রথম ক্ষতিগ্রস্ত হচ্ছে দরিদ্র দেশের দরিদ্র মানুষ। বিশ্ব বাস্তুসংস্থানে ব্যক্তিকেন্দ্রিক বিলাসিতা উপভোগের পর্যাপ্ত জায়গা কিংবা সম্পদ নেই। যখনই ব্যক্তিগত ভোগের মাত্রা বাড়তে থাকে তখনই পরিবেশ-প্রতিবেশে তার বিরূপ প্রতিক্রিয়া হতে থাকে। তবে প্রকৃতি তার পরিবারে সামষ্টিক বিলাসিতা ও ভোগের জন্য পর্যাপ্ত সম্পদ ও স্থান রেখেছে। তাই সম্পদকে ব্যক্তির কুক্ষিগত করে না রেখে সবার কল্যাণে সমানভাবে ব্যবহার করলে সবার উন্নয়ন সম্ভব এবং সেটিই হতে পারে টেকসই উন্নয়ন। মোদ্দাকথা, আমাদের অস্তিত্ব এবং ধরিত্রী রক্ষার সঙ্গে জলবায়ু ও পরিবেশগত বিপর্যয় রোধ করতে সবাইকে একই সমতল অবস্থানে আসতে হবে। বেলজিয়ান দার্শনিক ইনগ্রিড রোবেনস যাকে ‘সীমাবাদ’ বলে অভিহিত করেছেন, তা আমাদের অনুসরণ করতে হবে। যেমন একটি দারিদ্র্যসীমা রয়েছে, যার নিচে কেউ পড়বে না; তেমনি একটি সম্পদসীমা রয়েছে, যার ওপরে কেউ উঠবে না। মানুষ একটি নির্দিষ্ট স্তরে অবস্থান করবে। এতে হয়তো একমাত্র পৃথিবীকে যথেচ্ছ ভোগ না করে পারস্পরিক পরিচর্যা এবং সুষ্ঠুভাবে সম্পদ ব্যবহার ও ব্যবস্থাপনার মাধ্যমে শান্তিপূর্ণ বসবাসযোগ্য পৃথিবীকে বাঁচিয়ে রাখা সম্ভব হবে। ড. এএসএম সাইফুল্লাহ: অধ্যাপক ও চেয়ারম্যান, এনভায়রনমেন্টাল সায়েন্স অ্যান্ড রিসোর্স ম্যানেজমেন্ট বিভাগ, মাওলানা ভাসানী বিজ্ঞান ও প্রযুক্তি বিশ্ববিদ্যালয় saifullahasm@yahoo.com