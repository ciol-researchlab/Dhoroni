ফেব্রুয়ারির শুরুর দিকে দেশে আরেকটি শৈত্যপ্রবাহ আসতে পারে বলে জানিয়েছে আবহাওয়া অধিদপ্তর। কয়েকদিন দেশে তাপমাত্রা বৃদ্ধি পাচ্ছে। বৃদ্ধির এই প্রবণতা আজ শনিবার পর্যন্ত অব্যাহত থাকতে পারে। এরপর তাপমাত্রা কিছুটা কমবে। আবহাওয়াবিদ ওমর ফারুক বলেন, তাপমাত্রা বাড়া-কমার মধ্যে রয়েছে। দু'দিন পর তাপমাত্রা একটু কমতে পারে। তবে ২ ফেব্রুয়ারি থেকে মৃদু শৈত্যপ্রবাহ শুরু হতে পারে। শুক্রবার সকালে আবহাওয়া অধিদপ্তরের আগামী ২৪ ঘণ্টার পূর্বাভাসে বলা হয়েছে, অস্থায়ীভাবে আংশিক মেঘলা আকাশসহ সারাদেশের আবহাওয়া শুস্ক থাকতে পারে। শেষ রাত থেকে সকাল পর্যন্ত দেশের কোথাও কোথাও হালকা থেকে মাঝারি ধরনের কুয়াশা পড়তে পারে। সারাদেশে রাতের এবং দিনের তাপমাত্রা প্রায় অপরিবর্তিত থাকতে পারে। আবহাওয়া অধিদপ্তরের বিজ্ঞপ্তিতে দেখা গেছে, দক্ষিণ-পূর্ব বঙ্গোপসাগর এলাকায় একটি লঘুচাপ সৃষ্টি হয়েছে। এর বর্ধিতাংশ উত্তর বঙ্গোপসাগর পর্যন্ত বিস্তৃত। তবে এই লঘুচাপ বাংলাদেশের ওপর কোনো প্রভাব ফেলবে না।