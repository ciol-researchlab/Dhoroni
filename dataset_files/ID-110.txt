প্রধানমন্ত্রী শেখ হাসিনার পরিবেশ ও জলবায়ু বিষয়ক বিশেষ দূত (স্পেশাল এনভয় টু দ্য অনারেবল প্রাইম মিনিস্টার ফর ক্লাইমেট চেইঞ্জ) হয়েছেন ঢাকা-৯ আসনের সংসদ সদস্য সাবের হোসেন চৌধুরী। সোমবার (১২ জুন) তাকে এ নিয়োগ দিয়ে মন্ত্রিপরিষদ বিভাগ থেকে প্রজ্ঞাপন জারি করা হয়। প্রজ্ঞাপনে বলা হয়, অবৈতনিক দায়িত্ব হিসেবে তিনি কোনো বেতন-ভাতা পাবেন না। এটি অবিলম্বে কার্যকর হবে বলেও সেখানে বলা হয়। সংসদ সদস্য সাবের হোসেন চৌধুরী পরিবেশ, বন ও জলবায়ু পরিবর্তন মন্ত্রণালয় সম্পর্কিত স্থায়ী কমিটির সভাপতির দায়িত্বেও রয়েছেন।আওয়ামী লীগের ১৯৯৬ থেকে ২০০১ মেয়াদে নৌপরিবহন এবং স্থানীয় সরকার, পল্লী উন্নয়ন ও সমবায় মন্ত্রণালয়ের উপমন্ত্রীর দায়িত্বে ছিলেন। ওই সময় তিনি বাংলাদেশ ক্রিকেট বোর্ডের (বিসিবি) সভাপতি ছিলেন। এর আগে আওয়ামী লীগের সাংগঠনিক সম্পাদকের দায়িত্বেও ছিলেন তিনি।