বৈশ্বিক তাপমাত্রা অস্বাভাবিকভাবে বৃদ্ধির ফলে গ্রীনল্যান্ডের হিমবাহ গত ২০ বছরের তুলনায় পাঁচগুন গতিতে গলছে। শুক্রবার এ তথ্য জানিয়েছেন কোপেনহেগেন বিশ্ববিদ্যালয়ের বিজ্ঞানীরা। তারা বলছেন, হিমবাহ গলে যাওয়ায় সাগরের পানিও আশঙ্কাজনকহারে বাড়ছে। খবর রয়টার্সের বিজ্ঞানীদের আশঙ্কা, এই হিমবাহ পুরোপুরি গলে গেলে সমুদ্রপৃষ্ঠের উচ্চতা অন্তত ২০ ফুট বেড়ে যাবে। কোপেনহেগেন বিশ্ববিদ্যালয়ের ভূবিজ্ঞান ও প্রাকৃতিক সম্পদ ব্যবস্থাপনা বিভাগের সহকারী অধ্যাপক অ্যান্ডারস অ্যাঙ্কার বজর্ক বলেন, গ্রীনল্যান্ডের এক হাজার হিমবাহের সমীক্ষায় দেখা গেছে, গত দুই দশকে বরফ গলনের হার একটি নতুন পর্যায়ে প্রবেশ করেছে। হিমবাহগুলোতে প্রতি বছর গড়ে ২৫ মিটার করে বরফ গলে যাচ্ছে। মাত্র দুই দশক আগেও যা ৫-৬ মিটারের মধ্যে সীমাবদ্ধ ছিল। আরহাস ইউনিভার্সিটির ক্লাইমেট ইনস্টিটিউটের ইনস্টিটিউট ডিরেক্টর জর্গেন ইভিন্ড ওলেসেন বলেন, বৈশ্বিক এই তাপমাত্রা কমিয়ে আনতে হলে বায়ুমণ্ডলে গ্রিনহাউস গ্যাস কমানোর লক্ষ্যে সকলকে কাজ করতে হবে।