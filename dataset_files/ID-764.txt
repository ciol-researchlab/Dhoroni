‘সুইস এয়ার ট্র্যাকিং ইনডেক্স’ ‘আইকিউএয়ার’-এর দেওয়া তথ্য অনুযায়ী দূষণের নিরিখে বিশ্বে দ্বিতীয় স্থানে রয়েছে ভারতের মুম্বই শহর। জানুয়ারি মাসে এই পরিসংখ্যান দশম স্থানে থাকলেও ফেব্রুয়ারি মাসের ১৩ তারিখের মধ্যে পাল্টে যায় পুরো দৃশ্যটিই। বাতাসের দিক থেকে সব চেয়ে অস্বাস্থ্যকর শহর হিসেবে দিল্লিকে পিছনে ফেলে, মুম্বই সোজা উঠে আসে দ্বিতীয় স্থানে। যদিও প্রথম স্থানে রয়েছে পাকিস্তানের লাহোর। ‘সেন্ট্রাল পলিউশন কন্ট্রোল বোর্ড’-এর দেওয়া তথ্য অনুযায়ী এ বছর নভেম্বর থেকে জানুয়ারি মাসের মধ্যে বাতাসে দূষণের পরিমাণ এতটাই ছিল, যা বিগত তিনটি বছরের তুলনায় অস্বাভাবিক হারে বেশি। এর জন্য মুম্বই-এর রাস্তা এবং বড় বড় বাড়ির নির্মাণ কাজও অনেক অংশে দায়ী। বাতাসে দূষণের মাত্রা পরিমাপ করতে বিশ্বব্যাপী ‘সুইস এয়ার ট্র্যাকিং ইনডেক্স’-এর তালিকার প্রথম দশে রয়েছে বিশ্বের কোন দেশের কোন শহর? একেবারে শীর্ষস্থানে রয়েছে পাকিস্তানের লাহোর, দ্বিতীয় স্থানে ভারতের মুম্বই, তৃতীয় স্থানে আফগানিস্তানের কাবুল, চতুর্থ স্থানে তাইওয়ানের কাওসিয়ুং, পঞ্চম স্থানে কিরঘিজস্তানের বিশেক। এর পর রয়েছে ঘানার আক্রা, পোল্যান্ডের ক্রাকাও, কাতারের দোহা, কাজাকস্তানের আস্তানা এবং চিলের সান্তিয়াগো। কিন্তু প্রথম দশের মধ্যে দিল্লির নাম নেই।