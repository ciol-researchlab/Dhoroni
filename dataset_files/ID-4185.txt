পাবনার মধ্য শহর দিয়ে ৩২টি বাঁকে প্রবাহিত ইছামতী নদী। সারাদেশে মোট ১২টি স্বতন্ত্র ইছামতী নদীর সন্ধান রয়েছে। আমার নিজ জেলা পাবনার ইছামতী নদী দেখতে গিয়েছিলাম গত ৮ মার্চ। পাবনা শহরের ভাড়ারায় পদ্মা থেকে উৎপন্ন হয়ে পাবনার বেড়া উপজেলায় হুরাসাগর নদে মিলিত প্রাণহীন নদী ইছামতীর দিকে তাকালেই মনটা হুহু করে কেঁদে ওঠে। পাবনার সন্তান বাংলাদেশের বর্তমান রাষ্ট্রপতি নির্বাচিত হওয়ার পর তাঁর উদ্যোগেই পাবনার প্রাকৃতিক সৌন্দর্য ৪২ বছরের বেশি সময় ধরে নির্যাতিত ইছামতী নদী নতুনভাবে জীবন ফিরে পেতে যাচ্ছে। মোগল সাম্রাজ্যের ঢাকার সুবাদার ইসলাম খাঁ ১৬০৮-১৬ খ্রিষ্টাব্দ পর্যন্ত সৈন্য পরিচালনার সুবিধায় পদ্মা ও যমুনা নদীর সংযোগ স্থাপন করতে পাবনা মধ্যশহরে একটি খাল খনন করেন, যার নাম দেন ইছামতী। ১৯৭৪ সাল পর্যন্ত এ নদীতে প্রবাহ ছিল। পাবনা থেকে বেড়া পর্যন্ত ৫৫ কিলোমিটার দীর্ঘ এ নদীর বেশির ভাগই এখন নর্দমা। ইছামতী তার যৌবন হারিয়ে যখন বিপন্নের পথে, তখন আলোর মুখ দেখার স্বপ্ন হাতছানি দিচ্ছে। এই প্রকল্পের উদ্দেশ্যে বলা হয়েছে– এটি বাস্তবায়ন হলে ইছামতী ফিরে পাবে তার ঐতিহ্য। সেই সঙ্গে বৃদ্ধি পাবে পাবনা জেলা শহরের সৌন্দর্য। এ ছাড়া আর্থসামাজিক উন্নয়নসহ পরিবেশের উন্নয়ন সাধিত হবে। প্রকল্পের মধ্যে শহর অংশে সৌন্দর্যবর্ধন ও বিনোদন কেন্দ্র গড়ে তোলার কথা বলা হয়েছে। ব্যাপক কর্মসংস্থানের কথাও আছে। বিশেষ করে মাছ চাষ এবং সেচ সুবিধার কথা বলা হয়েছে। প্রকল্পটি বাস্তবায়িত হলে বছরজুড়েই ইছামতী নদীতে পানি থাকবে। এতে নৌ চলাচলের মাধ্যমে যোগাযোগ ব্যবস্থার প্রসার ঘটবে। জানা যায়, ভরাট হয়ে যাওয়া ইছামতী নদীকে পুনর্খননের মাধ্যমে সচল করে এই নদীর প্রাণ ফিরিয়ে আনা হবে। এ ক্ষেত্রে পদ্মা ও যমুনা নদীর সঙ্গে ইছামতী নদীর সংযোগ ঘটানো হবে। দখল-দূষণ আর সংশ্লিষ্ট কর্তৃপক্ষের ভুল সিদ্ধান্তে মৃতপ্রায় পাবনার ইছামতী নদীর প্রাণ ফেরাতে প্রাথমিক পর্যায়ে নেওয়া হয়েছে ১ হাজার ৫৫৪ কোটি টাকার মেগা প্রকল্প। প্রকল্পটি বাস্তবায়ন হলে প্রকৃতি ও পরিবেশ এক নতুন রূপ পাবে, সেটি অনুমান করা যায়। গত তিন চার বছরে নদীতে কয়েক দফা অবৈধ স্থাপনা উচ্ছেদ ও খননকাজ শুরু হলেও মাত্র ৩০ শতাংশ কাজ হতে না হতেই দখলদারদের মামলা সংক্রান্ত জটিলতায় থমকে যায় কাজ। বরাদ্দকৃত বাজেট ফেরত চলে যায়। এক পরিসংখ্যানে বলা হয়েছে, ২০০৩ সালে ইছামতী নদীর জরিপকাজ পরিচালনা করে ২৮৫ জন অবৈধ দখলদারের তালিকা করা হয়েছিল। ২০১৯ সালে অবৈধ দখলদারের সংখ্যা দাঁড়ায় ১ হাজার ৬৫১-এ। বর্তমানে অবৈধ দখলদারের সংখ্যা ২ হাজার ছুঁইছুঁই। এসব দখলদারের জন্য নদীটি এখন প্রায় নিশ্চিহ্ন। পাবনা শহরের প্রকৃত চেহারা নষ্ট হয়ে গেছে এই ইছামতীকে হত্যার মধ্য দিয়ে। ইছামতী পুনরুজ্জীবিত করার নতুন প্রকল্পটি যথাযথভাবে বাস্তবায়ন করা সম্ভব হলে পাবনার প্রাকৃতিক সৌন্দর্য ইছামতী যেমন ফিরে পাবে প্রাণ, তেমনি পাবনা হবে রঙিন আলোয় আলোকিত। প্রত্যাশা করা হচ্ছে, দেরিতে হলেও ইছামতী নদী অবৈধ দখলমুক্ত হবে। খনন শেষে আবার ইছামতীতে প্রাণ-প্রবাহ ফিরবে। প্রকল্পের শুরু এবং সমাপ্তের মেয়াদ ধরা হয়েছে জুলাই ২০২৩ থেকে জুন ২০২৬ সাল। প্রকল্পটি পাবনার ঈশ্বরদী, সদর, আটঘরিয়া, সাঁথিয়া ও বেড়া উপজেলার মধ্য দিয়ে যাবে। ‘পাবনা জেলার ইছামতী পুনরুজ্জীবিতকরণ’ নামে প্রকল্পের মধ্যে রয়েছে সংযোগ খালসহ প্রায় ১১০ কিলোমিটার নদী খনন, মধ্য শহরে ইছামতী নদীর দুই পারে ১০ কিলোমিটার ড্রেন নির্মাণ, নদীর ওপর ২৩টি সেতু নির্মাণ ও পুনর্নির্মাণ। মধ্য শহরে ১০ কিলোমিটার ওয়াকওয়ে ও নদীতে ৫৬টি ঘাট নির্মাণ এবং বৃক্ষরোপণ। ইতোমধ্যে প্রকল্পটি বাস্তবায়নের কাজ শুরু করেছে সেনাবাহিনীর ২৪ ইঞ্জিনিয়ারিং কনস্ট্রাকশন ব্রিগেড। প্রয়োজনীয় জমি অধিগ্রহণসহ প্রাথমিক কাজ শুরু হয়েছে। অবৈধ স্থাপনা উচ্ছেদ করেছে জেলা প্রশাসন। দখল আর দূষণ দূর করে নদীর প্রাণ ফেরাতে প্রায় দুই যুগ ধরে আন্দোলনে রয়েছে সচেতন পাবনাবাসী। ইছামতীকে বাঁচাতে সচেতন পাবনাবাসী ইছামতী নদী রক্ষাকল্পে বেশ কিছু কমিটি ও সংগঠন গড়ে তুলেছে। উল্লেখ্য, ইছামতী নদীকে প্রধানত হত্যা করেছে সরকারি-বেসরকারি বিভিন্ন প্রতিষ্ঠান এবং কিছু ক্ষেত্রে প্রভাবশালী দখলদার ব্যক্তি। পানি উন্নয়ন বোর্ড (পাউবো) আশির দশকে একটি স্লুইসগেট দিয়ে এ নদীর পানিপ্রবাহে বাধার সৃষ্টি করেছে। সরকারের আরেক প্রতিষ্ঠান এ নদীর ওপর সেতুবিহীন আড়াআড়ি সড়ক নির্মাণ করেছে। এ ছাড়া আছে দখল ও দূষণ। পানিতে নামা যায় না, মাছ মারা যায়, দুর্গন্ধও অনেক। ইটভাটাও আছে নদীর ভেতরে। ইছামতী একটি শাখা হিসেবে প্রবাহিত হওয়ার সামান্য কিছু দূর পর প্রায় এক কিলোমিটার দুটি ধারায় প্রবাহিত হয়ে আবারও একটি ধারায় মিলিত হয়। কিন্তু এ দুটি ধারার একটি প্রায় সম্পূর্ণ দখল হয়ে গেছে। এ নদীর ওপর পাবনা শহরেই ১৭টি সেতু রয়েছে। সবক’টি সেতুই নদীর চেয়ে অনেক ছোট। এসব ছোট সেতুর কারণে নদীর পানি দীর্ঘদিন ধরে বাধাগ্রস্ত। এখন প্রশ্ন হচ্ছে, একনেকে অনুমোদিত নতুন প্রকল্প শুরু হলেও তা পরিকল্পনা অনুযায়ী শতভাগ নিশ্চিত করা যাবে কিনা? কারণ এ নিয়ে যথেষ্ট সন্দেহ ও সংশয় রয়েছে। এমনকি প্রকল্প যথাযথভাবে বাস্তবায়নে চূড়ান্তভাবে দখলদারদের উচ্ছেদ করা সম্ভব হবে কিনা– সেটিও বড় প্রশ্ন হিসেবে ঘুরপাক খাচ্ছে। কারণ দখলদার বেশির ভাগই অর্থনৈতিক এবং রাজনৈতিকভাবে প্রভাবশালী। ড. সুলতান মাহমুদ রানা, অধ্যাপক, রাষ্ট্রবিজ্ঞান বিভাগ, রাজশাহী বিশ্ববিদ্যালয় sultanmahmud.rana@gmail.com