দূষণ নিয়ে যখন চারদিকে শোরগোল চলছে, তারই মাঝে বিগড়ে গেল রাজ্য দূষণ নিয়ন্ত্রণ পর্ষদের ওয়েবসাইট! ফলে শহরে দূষণের মাত্রা কত, তা ওয়েবসাইট থেকে এই মুহূর্তে জানার উপায় নেই। সূত্রের খবর, গত শুক্রবার রাত থেকে ওয়েবসাইটে সমস্যা দেখা দিয়েছে। ওয়েবসাইটটি খোলা যাচ্ছে না। রবিবারেরও পরিস্থিতি বদলায়নি। পর্ষদের কর্তাদের একাংশের বক্তব্য, ব্রডব্যান্ডে সমস্যা দেখা দেওয়ায় এই বিপত্তি। ওয়েবসাইটের লিঙ্কে ক্লিক করলেই ‘৫০৩ সার্ভিস আনঅ্যাভেলেব‌্ল’ কথাটি ফুটে উঠেছে স্ক্রিনে। তবে শুধু ওয়েবসাইটেই নয়, ল্যান্ডফোন সংযোগেও সমস্যা দেখা দিয়েছে। এক পদস্থ কর্তা বলেন, ‘‘দ্রুত সমস্যা সমাধানের চেষ্টা চলছে।’’ প্রসঙ্গত, বিটি রোডের রবীন্দ্রভারতী বিশ্ববিদ্যালয় চত্বর ও ভিক্টোরিয়া মেমোরিয়াল চত্বরে বাতাসের মান কেমন, প্রতি ঘণ্টার তথ্য ওই সাইটে দিয়ে দেওয়া হয়। এমনিতে জাতীয় পরিবেশ আদালতের নির্দেশে বাতাসের গুণমান সংক্রান্ত তথ্য শহরের গুরুত্বপূর্ণ স্থানে ‘ডিসপ্লে বোর্ড’-এর মাধ্যমে দেখানোর ব্যবস্থা করেছে পর্ষদ। সেই মতো শহরের প্রায় ১৫টি জায়গায় ওই ‘ডিসপ্লে বোর্ড’ রয়েছে। আরও কয়েকটি বসানোর পরিকল্পনা করা হয়েছে। এর পাশাপাশি বাতাসের গুণমান সম্পর্কিত তথ্য সংগ্রহের জন্য মনিটরিং স্টেশনের সংখ্যা বাড়ানোরও নির্দেশ দিয়েছে জাতীয় পরিবেশ আদালত। কিন্তু নতুন স্টেশনের জন্য জমি পেতে রীতিমতো বেগ পেতে হচ্ছে বলে পর্ষদ সূত্রের খবর। পর্ষদের এক কর্তার কথায়, ‘‘যে কোনও জায়গাতেই তো আর স্টেশন করা যায় না। শহরে উপযুক্ত জমি পাওয়া খুব মুশকিল।’’ এ সবের মধ্যে সাইট বিভ্রাটে পিছিয়ে পড়ছে দূষণ পর্যবেক্ষণের কাজও।