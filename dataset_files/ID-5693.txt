আকাশ, বাতাস, জল, উদ্ভিদ ও প্রাণিজগৎ– সবকিছু নিয়ে আমাদের পরিবেশ। এর কোনোটি বাদ দিয়ে আমরা বাঁচতে পারব না। পরিবেশদূষণ মানবস্বাস্থ্যের ওপর নানাভাবে নেতিবাচক প্রভাব ফেলে। মানুষ তার বিদ্যা-বুদ্ধি ও পরিশ্রমে চারপাশের পরিবেশ সুন্দর করে সাজিয়েছে। কিন্তু সভ্যতার অগ্রগতির সঙ্গে সঙ্গে স্বার্থান্বেষী ও কিছু অসচেতন মানুষের কারণে প্রাকৃতিক পরিবেশ আজ নানাভাবে দূষিত হচ্ছে। যেমন বায়ু, পানি, মাটিসহ শব্দদূষণের ফলে মানুষের জীবনে নেমে এসেছে বিভন্ন রকম দুরারোগ্য ব্যাধি। আমাদের বেঁচে থাকার অন্যতম উপাদান বায়ু, যা ছাড়া প্রাণিজগৎ এক মুহূর্তও বাঁচতে পারে না। বায়ুদূষণের কারণ নিউক্লীয় আবর্জনা, কয়লা পুড়িয়ে কার্বন ডাই-অক্সাইড বাতাসে ছড়িয়ে দেওয়া, কলকারখানার দূষিত গ্যাস, যানবাহনের জ্বালানি পোড়া গন্ধ, ইটভাটার কালো ধোঁয়া ইত্যাদি। বায়ুদূষণের ফলে মানুষ শ্বাসকষ্ট, ক্যান্সারের মতো দুরারোগ্য ব্যাধির শিকার হচ্ছে। সভ্যতার অগ্রগতির সঙ্গে সঙ্গে কলকারখানার সংখ্যা বেড়েই চলেছে প্রতিনিয়ত। সেই কলকারখানা থেকে নির্গত রাসায়নিক পদার্থ নদীর পানির সঙ্গে মিশে তা দূষিত করছে। এ ছাড়া শহরের সব নর্দমার পানিও নদীতে পড়ে পানি দূষিত করছে। ফলে পানিবাহিত রোগীর সংখ্যা দিন দিন বাড়ছে। কলকারখানার উচ্চ শব্দ, উচ্চ শব্দে গান বাজানো, ইঞ্জিনচালিত গাড়ির হর্ন, বাজি-পটকার শব্দ, মাইক্রোফোনের আওয়াজে মানুষের শ্রবণক্ষমতা হ্রাস পাচ্ছে। মানসিক বিপর্যয়, রক্তচাপ বৃদ্ধি, স্নায়বিক অস্থিরতাসহ নানা রকম সমস্যার সৃষ্টি হচ্ছে। বর্তমানে কৃষিতে সবুজ বিপ্লব এসেছে ঠিকই, কিন্তু উৎপাদন বাড়াতে গিয়ে জমিতে নানা প্রকার রাসায়নিক সার ও কীটনাশক ব্যবহার করা হচ্ছে। ফলে মাটি দূষিত হচ্ছে প্রতিনিয়ত। সারাবছর জমিতে সেচ ব্যবস্থা নিশ্চিত করার জন্য বহু নদীতে বাঁধ দিয়ে গতি থামিয়ে দেওয়া হয়েছে। এতে একদিকে যেমন নদীর পানি দূষিত হচ্ছে, অন্যদিকে মাটিদূষণও হচ্ছে। রাসায়নিক সার দ্বারা প্রস্তুত কৃষিজাত সামগ্রী থেকে নানা ধরনের রোগ সৃষ্টি হচ্ছে। পরিবেশদূষণ সারা পৃথিবীতেই বড় সমস্যা। এ সংকট মোকাবিলা করার জন্য আমাদের প্রত্যেককেই সচেতন হতে হবে। শিক্ষার্থী, জাতীয় বিশ্ববিদ্যালয় akashariful01744@gmail.com