মুজিব বর্ষ উদ্‌যাপনের অনুষ্ঠানমালায় দেশের পরিবেশ ও প্রকৃতি রক্ষার কর্মসূচি রাখার আহ্বান জানিয়েছেন বাংলাদেশ পরিবেশ আন্দোলনের (বাপা) কেন্দ্রীয় সভাপতি সুলতানা কামাল। তিনি বলেছেন, মুজিব বর্ষের অনুষ্ঠানমালায় সরকারের যে কর্মসূচি থাকবে, তাতে অবশ্যই পরিবেশ ও প্রকৃতি রক্ষার কর্মসূচি থাকতে হবে। সিলেটের কেন্দ্রীয় শহীদ মিনারে আজ শুক্রবার দুপুরে আয়োজিত এক নাগরিক সমাবেশে বক্তৃতায় সুলতানা কামাল এ কথা বলেন। তিনি বলেন, ‘জাতির পিতা বঙ্গবন্ধু শেখ মুজিবুর রহমান মুক্তিকামী মানুষের নেতা। আমরা সবাই আগামী বছর মুজিব বর্ষ উদ্‌যাপন করব। মুজিব বর্ষের অনুষ্ঠানমালায় সরকারের যে কর্মসূচি থাকবে, তাতে অবশ্যই পরিবেশ ও প্রকৃতি রক্ষার কর্মসূচি থাকতে হবে। সব সম্পদ বুক দিয়ে আগলে রাখার প্রতিজ্ঞা-প্রত্যয় আমরা প্রধানমন্ত্রীর কাছ থেকে দেখতে চাই। তিনি (প্রধানমন্ত্রী) যেন কখনোই ব্যবসায়ীদের ফাঁদে পড়ে, বিনিয়োগকারীদের মিষ্টি কথায় ভুলে দেশ তাঁদের হাতে তুলে না দেন। তাহলে আমরা দুর্বৃত্তদের হাতে চলে যাব।’ সুলতানা কামাল আরও বলেন, ‘আমরা দীর্ঘদিন ধরে পরিবেশ ও প্রকৃতি রক্ষার দাবি জানিয়ে আসছি। সিলেটের জাফলংকে আমি দেখছি সেই ১৯৬২ সাল থেকে। আজ ২০১৯ সালে দাঁড়িয়ে আমরা জাফলংয়ের যে চেহারা দেখতে পাচ্ছি, সেটি অবধারিত ধ্বংসের এক চেহারা। কিছু অর্থ লোলুপ মানুষের কারণে এমন হচ্ছে।’ পাথরশ্রমিকদের বিকল্প জীবিকার ব্যবস্থা বের করতে সরকারকে উদ্যোগ নেওয়ার আহ্বান জানিয়ে সুলতানা কামাল বলেন, ‘আমাদের দেশে সবকিছু নিয়ন্ত্রণ করছে কিছু গোষ্ঠীস্বার্থ। সরকার খুব খোলাখুলিভাবে বলে, তারা ব্যবসাবান্ধব সরকার। কিন্তু পরিবেশ ধ্বংস করে পাথর উত্তোলনের ব্যবসা মানবজীবন ও পরিবেশের ওপর আঘাত হানছে, দেশকে ধ্বংস করে দিচ্ছে। আজ জাফলং, রামপাল, কক্সবাজারে যা হচ্ছে, তা মানুষের জীবনের ওপরই হামলা।’ সিলেটের জাফলং, শ্রীপুর থেকে পাথর উত্তোলন বন্ধ করার দাবিতে বাপা সিলেটের আয়োজনে এই নাগরিক সমাবেশ হয়। শাহজালাল বিজ্ঞান ও প্রযুক্তি বিশ্ববিদ্যালয়ের সাবেক রেজিস্ট্রার জামিল আহমদ চৌধুরী ও বাপা সিলেটের সাধারণ সম্পাদক আবদুল করিম চৌধুরী সমাবেশ সঞ্চালনা করেন।