পাবনা প্রতিনিধি পাবনার ইছামতি নদী দখল আর দূষণে ভাগাড়ে পরিণত হয়েছে বলে অভিযোগ পাওয়া গেছে। এ কারণে নদীটিকে এ অবস্থা থেকে মুক্ত করার দাবিতে ১২ ঘণ্টা অনশন কর্মসূচি পালন করেন পাবনার বিভিন্ন শ্রেণি-পেশার মানুষ। পাবনা শহরের ইছামতি নদীর খেয়াঘাট ব্রিজের নিচে মঙ্গলবার ভোর ৬টা থেকে এই অনশন কর্মসূচি শুরু হয়। সন্ধা ৬টা পর্যন্ত কর্মসূিচ চলার কথা থাকলেও দুপুর ২টার দিকে পাবনা সদর আসনের সংসদ সদস্য গোলাম ফারুক প্রিন্স এসে অনশনরতদের পানি পান করিয়ে অনশন ভাঙান। এ সময় সংসদ সদস্য ইছামতি নদী দূষণ মুক্ত ও খননের আশ্বাস দেন। অনশন কর্মসূচিতে সাংবাদিক, স্থানীয় জনপ্রতিনিধি, সাংস্কৃতিক, ক্রীড়া সংগঠনের প্রতিনিধিসহ বিভিন্ন শ্রেণি-পশার মানুষ অংশগ্রহণ করেন। সংশ্লিষ্ট সূত্রে জানা গেছে, ২২৪টি অবৈধ দখলকারী রয়েছে। এছাড়া এ সংক্রান্ত বেশ কয়েকটি মামলা হাইকোর্টে নিষ্পত্তির অপেক্ষায় রয়েছে। আন্দোলনকারীরা এই সব মামলা দ্রুত নিষ্পত্তির জন্য আইন মন্ত্রণালয়ের পদক্ষেপ কামনা করেছে।