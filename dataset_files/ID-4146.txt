ব্রহ্মপুত্র নদের পাড়ে এক মানববন্ধনে পরিবেশবাদীরা বলেছেন, সারাদেশে দখল-দূষণে বর্তমানে অনেক নদী মরা খালে পরিণত হয়েছে। নদীগুলোকে হত্যা করা হচ্ছে। তাঁরা দেশের সব নদীর স্বাভাবিক বৈশিষ্ট্য ফিরিয়ে আনতে দ্রুত পদক্ষেপ নেওয়ার আহ্বান জানিয়েছেন। ব্রহ্মপুত্র নদের পানি ও পরিবেশ দূষণ রোধে শনিবার যৌথভাবে এ কর্মসূচির আয়োজন করে পরিবেশ বাঁচাও আন্দোলন (পবা), রিভারাইন পিপল, সুবর্ণগ্রাম ফাউন্ডেশন, উৎরাপুর আদর্শ সমাজকল্যাণ সংঘ এবং পুরাতন ব্রহ্মপুত্র নদ রক্ষা আন্দোলন। মানববন্ধনে বক্তারা স্থানীয় প্রশাসন, পরিবেশ অধিদপ্তর ও সরকারের কাছে দাবি জানান, শিল্পকারখানার রাসায়নিক পদার্থের সামান্য অংশও যাতে খাদ্যচক্রে প্রবেশ করতে না পারে। ব্রহ্মপুত্র নদে দূষণ রোধে সরকারকে প্রয়োজনীয় পদক্ষেপ নিতে হবে। উৎরাপুর আদর্শ সমাজকল্যাণ সংঘের সভাপতি মো. নাদিম ভূঁইয়ার সভাপতিত্বে এবং সংগঠনটির সাধারণ সম্পাদক হামিদুল্লাহ সরকারের সঞ্চালনায় মানববন্ধনে বক্তব্য দেন পবার আন্তর্জাতিকবিষয়ক সম্পাদক শাহেদ কায়েস, রিভারাইন পিপলের সোনারগাঁ শাখার কার্যনির্বাহী সদস্য শংকর প্রকাশ, সাংবাদিক গোলাম রাব্বানী শিমুল, উৎরাপুর আদর্শ সমাজকল্যাণ সংঘের সহসভাপতি আলী আশরাফ প্রমুখ। এতে বক্তারা বলেন, সারাদেশের নদীগুলোর মতো ব্রহ্মপুত্র নদের ভয়াবহ দূষণের বিষয়টিও বহুল আলোচিত। দেশে বিভিন্ন নদীর পানি কতটা দূষণের শিকার, রাজধানীর চারপাশের নদীগুলোর দিকে তাকালেই তা স্পষ্ট হয়। এই অঞ্চলের আশপাশের শিল্পকারখানার বর্জ্য পুরাতন ব্রহ্মপুত্র নদের পানিতে ফেলে ভয়াবহ দূষণের সূষ্টি করা হচ্ছে। অপরিশোধিত তরল বর্জ্য নদীগুলোকে গ্রাস করছে। এতে নদীর জীববৈচিত্র্য ধ্বংস হচ্ছে। এ দূষিত পানি ব্যবহারের কারণে প্রত্যক্ষ ও পরোক্ষভাবে লোকজন ক্ষতিগ্রস্ত হচ্ছে। তাঁরা জানান, প্রায় ১৫ বছর ধরে নারায়ণগঞ্জের আড়াইহাজার, সোনারগাঁ ও বন্দর উপজেলার ১ হাজারেরও বেশি প্রতিষ্ঠান সরাসরি ব্রহ্মপুত্র নদের পানি দূষণ করছে। এতে ব্রহ্মপুত্র নদ মাছসহ জলজপ্রাণীশূন্য হয়ে পড়েছে। স্থানীয় কৃষকরা কৃষি সেচেও নদের পানি ব্যবহার করতে পারছেন না। প্রয়োজনে কেউ নদীতে নামলে বিভিন্ন প্রকার চর্মরোগ দেখা দিচ্ছে। নদীতে মাছ না থাকায় স্থানীয় জেলেরাও কাজ হারিয়েছেন। তাঁরা বলেন, বছরের পর বছর ধরে এমন দূষণ চললেও নদী রক্ষা কমিশন ও স্থানীয় প্রশাসন সবকিছু জেনে-শুনে নির্বিকার থাকছে। আড়াইহাজার ও সোনারগাঁ অঞ্চলটি দেশের অন্যতম আর্সেনিকপ্রবণ এলাকা। শত বছর ধরে এই এলাকার মানুষ মেঘনা ও পুরাতন ব্রহ্মপুত্র নদের পানির ওপর নির্ভরশীল ছিল। পুরাতন ব্রহ্মপুত্রের ক্রমাগত দূষণের ফলে এই এলাকার কৃষিকাজ থেকে শুরু করে সব কাজেই ভূগর্ভস্থ পানির ব্যবহার বেড়েছে। এতে স্থানীয় মানুষের ওপর আর্সেনিকের প্রভাবও বাড়ছে। তাঁরা জানান, এ এলাকায় হাঁস পালনে নদের ঝিনুক ও শামুকই ছিল একমাত্র ভরসা। পানি দূষণের কারণে মাছের সঙ্গে নদী থেকে শামুক-ঝিনুকও হারিয়ে গেছে। ব্যাঙ, সাপসহ বিভিন্ন প্রাণী হারিয়ে যাওয়ায় পরিবেশে এর বিরূপ প্রভাব পড়েছে। বক্তারা বলেন, অধিকাংশ ডায়িং কোম্পানি ও কারখানায় পানি পরিশোধন যন্ত্র নেই। কোনো কোনো কারখানায় বর্জ্য পরিশোধন যন্ত্র থাকলেও তাকে কাজে না লাগিয়ে বর্জ্য সরাসরি ফেলে দেওয়া হয় নদীর পানিতে। এতে বিভিন্ন ক্ষতিকর রাসায়নিক পদার্থ আমাদের খাদ্যচক্রে প্রবেশ করছে। কোনো কোনো রাসায়নিক পদার্থ মানব স্বাস্থ্যের জন্য অত্যন্ত ক্ষতিকর। সমাজের প্রত্যেক মানুষকেই এসব নদী রক্ষায় ঐক্যবদ্ধ হতে হবে।