পুরসভা আয়োজিত মেলায় প্লাস্টিক দূষণের অভিযোগ উঠেছে আরামবাগে। ২৬ ডিসেম্বর থেকে স্থানীয় বয়েজ স্কুল মাঠ শুরু হয়েছে আরামবাগ উৎসব। আজ, ২ জানুয়ারি তার শেষ দিন। উৎসব উপলক্ষে স্কুল মাঠ এবং সংলগ্ন গৌরহাটি মোড় থেকে পুরনো বাজার পর্যন্ত প্রায় এক কিলোমিটার জুড়ে মেলা বসেছে। রাস্তার দু’ধারে সার সার দিয়ে রয়েছে খাবার ও মনোহারি জিনিস ও খেলনার দোকান। প্রায় সব কটি দোকানেই ব্যবহৃত হচ্ছে প্লাস্টিকের ব্যাগ। অভিযোগ, প্লাস্টিক নিয়ন্ত্রণ নিয়ে তৃণমূল পরিচালিত আরামবাগ পুরসভার কোনও প্রয়াস নেই। তার জন্যই এই বেনিয়ম। ২০১৬ সালের ১০ সেপ্টেম্বর আরামবাগ পুরসভা নিজেদের ‘নির্মল’ বলে ঘোষণা করেছিল। স্থানীয় বাসিন্দাদের একাংশের দাবি, ওই ঘোষণাটুকুই সার। শুধু কিছু শৌচাগার তৈরি করা ছাড়া পরিবেশ দূষণ রোধে কিছুই করেনি পুরসভা। প্লাস্টিকের ব্যবহার নিয়ন্ত্রণ নিয়েও কোনও ব্যবস্থা নেওয়া হয়নি। স্থানীয় বাসিন্দারা জানিয়েছেন, ২০১৫ সালের নভেম্বর মাস নাগাদ শেষবার প্লাস্টিক দূষণ করলে জরিমানা আদায়ের কথা জানিয়েছিল পুরসভা। কিন্তু সেটি এখনও কার্যকর করা হয়নি। পরিবেশ বিশেষজ্ঞরা জানান, বেশির ভাগ আবর্জনা সহজে পরিবেশে মিশে গেলেও প্লাস্টিক মেশে না। সেই প্লাস্টিক জমে বহু জায়গায় নিকাশি নালা আটকে যাচ্ছে। শহর জুড়ে তৈরি হচ্ছে প্লাস্টিকের স্তূপ। আবার প্লাস্টিককে পোড়ানো হলেও সালফার, নাইট্রোজেনজনিত বিভিন্ন গ্যাসের সঙ্গে কার্বন মনোক্সাইড উৎপন্ন হয়। যার ফলে মানুষের শরীরে নানা রোগ বাসা বাঁধতে পারে। আরামবাগের ১৯টি ওয়ার্ডে ঘুরে দেখা গিয়েছে নিকাশি নালাগুলি আবর্জনা আর প্লাস্টিক জমে প্রায় বদ্ধ হয়ে গিয়েছে। সেখানে জন্মাচ্ছে মশার লার্ভা। এখনও জ্বরে ভুগছে অনেক মানুষ। পুরসভার ৩ নম্বর ওয়ার্ডের বাসিন্দা নাম প্রকাশে অনিচ্ছুক এক স্কুল শিক্ষকের ক্ষোভ, পুরসভার অবহেলার কারণেই শহরজুড়ে অস্বাস্থ্যকর পরিবেশ তৈরি হয়েছে। অভিযোগ, আরামবাগ উৎসবে যাঁরা স্টল নেন তাঁদের প্লাস্টিক ব্যবহারের জন্য পুরসভা থেকেই ছাড়পত্র দেওয়া হয়। প্রশাসনিক কড়াকড়ি হলে বিক্রেতারা প্রকাশ্যে প্লাস্টিকের ব্যাগ ব্যবহার করতে পারতেন না। যদিও আরামবাগ পুরসভার কর্তাদের দাবি, দোকানে দোকানে প্লাস্টিকের ব্যবহার নিষিদ্ধ করা জন্য মাইক প্রচার করা হয়। প্লাস্টিক ব্যবহার করলে জরিমানা আদায় করা হবে জানিয়ে ব্যবসায়ীদের সতর্ক করা হয়েছে। আরামবাগের চেয়ারম্যান স্বপন নন্দীর সাফাই, প্লাস্টিক নিয়ে হঠাৎ কড়াকড়ি শুরু করলে ৩২ বছরে পা দেওয়া আরামবাগ উৎসবটাই পণ্ড হতে পারত। তবে একই সঙ্গে তিনি বলেন, “প্লাস্টিক দূষণ নিয়ে মানুষকে ধারাবাহিকভাবে সচেতন করার পরিকল্পনা নেওয়া হচ্ছে। প্রয়োজনে কঠোর ব্যবস্থা নেওয়ার কথা ভাবা হবে।’’