হালদা পৃথিবীর একমাত্র জোয়ার-ভাটার নদী, যেখান থেকে সরাসরি কার্পজাতীয় মাছের নিষিক্ত ডিম সংগ্রহ করা হয়। পৃথিবীর আর কোনো জোয়ার-ভাটার নদী থেকে সরাসরি ডিম আহরণের নজির নেই। এ কারণে হালদা নদী বাংলাদেশের জন্য এক বৈশ্বিক উত্তরাধিকারও বটে। অর্থনৈতিকভাবে হালদা নদী বাংলাদেশের সাদা সোনার খনি। অথচ জাতীয় মৎস্য প্রজনন ঐতিহ্যের দাবিদার এ নদীটি আজ অবহেলিত; দূষণযুক্ত নদীর তালিকায় এর নাম উঠেছে। শুধু চট্টগ্রাম নয়, বাংলাদেশের গর্ব হালদা নদী। বৃহৎ রুই, কাতলা, মৃগেল এবং কালিগনির প্রাকৃতিক প্রজনন ক্ষেত্র এটি। বস্তুত চট্টগ্রামের হালদা নদী দেশের এক সম্পদ। ইউনেস্কোর শর্ত অনুযায়ী, হালদা নদী জাতীয় ঐতিহ্যের পাশাপাশি বিশ্ব প্রাকৃতিক ঐতিহ্যের অংশ হওয়ার যোগ্যতা রাখে। হালদা নদীকে জাতীয় প্রাকৃতিক মৎস্য প্রজনন ঐতিহ্য ঘোষণার দাবি দীর্ঘদিনের। হালদা নদীর পানি বর্তমানে বিভিন্ন কারণে মারাত্মক দূষণের শিকার। সংশ্লিষ্ট সূত্রে জানা যায়, সিডিএর অনন্যা আবাসিক এলাকার পাশে বামনশাহী খালের বাঁধের কারণে চট্টগ্রামের বিশাল এলাকার শিল্প কারখানা ও আবাসিক বর্জ্য বামনশাহী, কৃষ্ণখালী, কুয়াইশ খন্দকিয়া হয়ে সরাসরি হালদায় গিয়ে পড়ছে। এতে দূষিত হচ্ছে নদীর পানি। হালদা রক্ষায় জরুরি উদ্যোগ না নিলে জাতীয়ভাবে আমরাই ক্ষতিগ্রস্ত হব। তাই সরকারের কাছে জোর দাবি জানাচ্ছি, এশিয়ার সর্ববৃহৎ মৎস্য প্রজনন কেন্দ্র হালদা নদীকে পরিবেশ বিপর্যয় ও অবাধে মা মাছ শিকার চক্র থেকে রক্ষার্থে যথাযথ পদক্ষেপ নেওয়া হোক। প্রাবন্ধিক ও সমাজকর্মী