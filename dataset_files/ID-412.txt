ফের ম্যানগ্রোভ ধ্বংস করে মাছের ভেড়ি তৈরির অভিযোগ উঠল বাসন্তীতে। আরও অভিযোগ, স্থানীয় শাসকদলের নেতারা এই ভেড়ি তৈরি করেছেন। বর্তমানে তা ছোট ছোট টুকরো হিসেবে বিক্রি করছেন মোটা টাকার বিনিময়ে। অভিযোগ অস্বীকার করেছেন এলাকার তৃণমূল নেতৃত্ব। বাসন্তী ব্লকের ভরতগড় এলাকায় একাধিক বার ম্যানগ্রোভ ধ্বংস করে ভেড়ি তৈরির অভিযোগ উঠেছে। ম্যানগ্রোভ ধ্বংস রুখতে জাতীয় পরিবেশ আদালত তদন্ত কমিটি গঠনের নির্দেশও দিয়েছিল। বছর দু’য়েক আগে সেই ঘটনায় নড়েচড়ে বসেছিল প্রশাসন। সম্প্রতি ঝড়খালিতেও ম্যানগ্রোভ ধ্বংস করে নদীর চর দখলের অভিযোগ উঠেছিল। এ বার বাসন্তীর রাধারানিপুর, আমলামেথি খেয়াঘাট সংলগ্ন এলাকা-সহ জ্যোতিষপুর কাছারিপাড়া পর্যন্ত প্রায় চার কিলোমিটারের বেশি এলাকা জুড়ে ম্যানগ্রোভ কেটে ভেড়ি তৈরি করা হয়েছে বলে অভিযোগ। বিজেপির জয়নগর সাংগঠনিক জেলার সাধারণ সম্পাদক বিকাশ সর্দার বলেন, ‘‘যেখানে রাজ্যের মুখ্যমন্ত্রী সুন্দরবনকে রক্ষার জন্য কোটি কোটি ম্যানগ্রোভ রোপণের কথা বলছেন, সেখানে তাঁর দলের নেতারাই ম্যানগ্রোভ ধ্বংস করে ভেড়ি করছেন। সেই ভেড়ি লক্ষ লক্ষ টাকায় বিক্রি করা হচ্ছে। প্রশাসনের নাকের ডগায় পরিবেশ ধ্বংস করলেও সকলে নির্বিকার।” এ বিষয়ে তৃণমূলের অঞ্চল সভাপতি স্বপন পট্টনায়ক বলেন, “অভিযোগ সম্পূর্ণ মিথ্যা। এলাকায় দীর্ঘ দিন ধরেই দু’টি ভেড়ি রয়েছে। সেই ভেড়ির বাঁধ ভেঙে যাওয়ায় নতুন করে বাঁধ দেওয়া হয়েছে। ম্যানগ্রোভ কেটে কোনও নতুন ভেড়ি তৈরি হয়নি।” বিজেপির দাবি, নতুন করে দশ কাঠা জমিতে ছোট ছোট ভেড়ি তৈরি করে বিক্রি করছে তৃণমূল। বাসন্তী পঞ্চায়েত সমিতির বন ও ভূমি কর্মাধ্যক্ষ সাহেব আলি সর্দার বলেন, “বিজেপি মিথ্যা অভিযোগ করছে। তৃণমূলকে রাজনৈতিক ভাবে বদনামের চেষ্টা করছে। অভিযোগ কিছু থাকলে নিশ্চয়ই খতিয়ে দেখা হবে।’’ বিডিও সঞ্জীব সরকার এ বিষয়ে তদন্তের আশ্বাস দিয়ে বলেন, “এখনও লিখিত অভিযোগ পাইনি। তবে বিষয়টি খতিয়ে দেখে প্রয়োজনীয় ব্যবস্থা নেওয়া হবে।”