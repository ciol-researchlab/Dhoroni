১৭৬০ সালে শুরু হওয়া প্রথম শিল্পবিপ্লবের পর মানব সভ্যতা এখন চতুর্থ শিল্পবিপ্লবে পৌঁছেছে। জলবায়ু পরিবর্তনের ঝুঁকি সত্ত্বেও শিল্পবিপ্লব থেমে থাকার উপায় নেই; বরং অচিরেই আমরা পঞ্চম শিল্পবিপ্লবে পৌঁছাব। তাই জলবায়ু পরিবর্তনের প্রভাব থেকে বাঁচতে আমাদের প্রশমন এবং অভিযোজনের উদ্যোগ নিতেই হবে। প্রশমন পদক্ষেপ হিসেবে কার্বন নিঃসরণ কমাতে হবে। এ জন্য বিকল্প জ্বালানি যেমন প্রাকৃতিক গ্যাস, সৌর ও বায়বিদ্যুতের ব্যবহার বাড়াতে হবে। কার্বন শোষণের সবচেয়ে কার্যকর পদক্ষেপ হিসেবে সবুজায়নের বিকল্প নেই। ইউনিসেফের এক প্রতিবেদন অনুযায়ী, জলবায়ু পরিবর্তনের প্রভাবজনিত কারণে সবচেয়ে ঝুঁকিতে থাকা জনগোষ্ঠীর মধ্যে আফগানিস্তান, বাংলাদেশ, ভারত ও পাকিস্তানে বসবাসকারী শিশু ও তরুণ জনগোষ্ঠী রয়েছে; যা তাদের স্বাস্থ্য, শিক্ষা ও সুরক্ষাকে হুমকির মুখে ফেলছে। এ ছাড়াও বৈশ্বিক পর্যায়ে সবচেয়ে ক্ষতিগ্রস্ত দেশের মধ্যে নেপাল ও শ্রীলঙ্কাও রয়েছে। বৈশ্বিক জলবায়ু সম্মেলন (কপ২৮) সংযুক্ত আরব আমিরাতের দুবাইতে সম্প্রতি অনুষ্ঠিত হয়ে গেল। এবারের কপ সম্মেলনে বিশ্বের ১৯৮টি দেশ ও অঞ্চলের ৮৪ হাজারের বেশি প্রতিনিধি, বিশেষজ্ঞ, সাংবাদিক ও অধিকারকর্মী যোগ দিয়েছেন। বৈশ্বিক উষ্ণতা নিয়ন্ত্রণে রাখার পাশাপাশি এবারের সম্মেলনে হামাস-ইসরায়েল দ্বন্দ্বও প্রভাব রেখেছে। এবারের সম্মেলনের কিছু ইতিবাচক দিক রয়েছে। কারণ প্রাকৃতিক দুর্যোগে বিধ্বস্ত দুর্বল দেশগুলোর জন্য ক্ষতিপূরণ তহবিল চালু করতে রাজি হয়েছেন বিশ্বনেতারা। শুরুতেই জাতিসংঘের প্রধান আন্তোনিও গুতেরেস সতর্ক করে বলেছেন, ২০২৩ সাল বিশ্বের উষ্ণতম বছর। এভাবে চলতে থাকলে বৈশ্বিক উষ্ণতা ১ দশমিক ৫ ডিগ্রি সেলসিয়াসের মধ্যে সীমাবদ্ধ রাখার লক্ষ্য পূরণ হবে না। কপ২৮ সম্মেলনের সভাপতি আরব আমিরাতের সুলতান আল জাবের বলেছেন, ‘এখন আসল কাজ শুরু হবে। আমি নিজেই জামার আস্তিন গুটিয়ে কাজে নামব, এই চ্যালেঞ্জ মোকাবিলায় সাহায্য করব এবং বাস্তব ও কার্যকরী ফলে ভূমিকা রাখব।’ সংযুক্ত আরব আমিরাতের জাতীয় তেল সংস্থা অ্যাডনকের প্রধান জাবের বলেছিলেন, ‘জীবাশ্ম জ্বালানির ভূমিকা’ অবশ্যই জাতিসংঘের জলবায়ু আলোচনায় অন্তর্ভুক্ত করা উচিত। জলবায়ু কর্মীরা এর প্রভাবে সবচেয়ে বেশি ক্ষতিগ্রস্ত দেশ এবং জাতিসংঘের প্রধান আন্তোনিও গুতেরেস জীবাশ্ম জ্বালানি থেকে বেরিয়ে বিকল্প উপায় খোঁজা– এ দুটি বিষয়ের আহ্বান জানিয়েছেন। গ্রিনহাউস গ্যাস নির্গমনের তিন-চতুর্থাংশের জন্য দায়ী এই জ্বালানি। জলবায়ু পরিবর্তন মোকাবিলা করতে কয়লা, তেল ও গ্যাসের ব্যবহার বন্ধ করা উচিত, নাকি জলবায়ুর ওপর শিল্পের প্রভাব কমাতে প্রযুক্তি উদ্ভাবনে গুরুত্ব দেওয়া উচিত; তা নিয়ে যদিও দেশগুলোর মধ্যে বিভাজন রয়েছে। কপ২৮ সম্মেলনের শুরুর দিনেই জলবায়ু বিপর্যয় তহবিল গঠন করেছেন প্রতিনিধিরা। দরিদ্র দেশগুলোর জন্য জলবায়ু বিপর্যয় তহবিল গঠন করাকে একটি উল্লেখযোগ্য পদক্ষেপ হিসেবে দেখছেন তারা। ইতোমধ্যে বেশ কিছু দেশ অনুদানের প্রতিশ্রুতি দিয়েছে। তাদের মধ্যে কপ২৮ সম্মেলনের আয়োজক দেশ সংযুক্ত আরব আমিরাত ১ হাজার লাখ ডলার, জার্মানি ১ হাজার লাখ ডলার, ব্রিটেন কমপক্ষে ৫১০ লাখ ডলার, মার্কিন যুক্তরাষ্ট্র ১৭৫ লাখ ডলার এবং জাপান ১০০ লাখ ডলার অনুদান দেওয়ার প্রতিশ্রুতি ব্যক্ত করেছে। ক্লাইমেট অ্যাকশন নেটওয়ার্ক ইন্টারন্যাশনালের বিশ্বব্যাপী রাজনৈতিক কৌশলের প্রধান হারজিত সিং বলেন, জলবায়ু সংকট তৈরি করেছে ধনী দেশগুলো। তাই আর্থিক সাহায্য করার দায়িত্বও তাদের। পরিবেশ বিজ্ঞানীরা বলছেন, জলবায়ু পরিবর্তনের প্রভাবে ২১০০ সাল নাগাদ সমুদ্রপৃষ্ঠের উচ্চতা অন্তত ১ দশমিক ৬২ সেন্টিমিটার পর্যন্ত বেড়ে যেতে পারে। এর ফলে একবিংশ শতাব্দী শেষে পৃথিবীর বুক থেকে প্রায় অর্ধশত দেশ সমুদ্রপৃষ্ঠে তলিয়ে যাবে। জলবায়ু পরিবর্তনের প্রভাবে সমুদ্রপৃষ্ঠের উচ্চতা বৃদ্ধি, নদীভাঙন, বন্যা, খরা, দাবানল বেশি হচ্ছে। চলতি বছরের ১০ সেপ্টেম্বর লিবিয়ার দারনা শহরে সংঘটিত বন্যা এ প্রসঙ্গে উল্লেখযোগ্য। এর ফলে অন্তত ২০ হাজার মানুষের মৃত্যু হয়েছে। দক্ষিণ আমেরিকার বিশাল হ্রদ টিটিকাকা ক্রমে শুকিয়ে যাচ্ছে, যা হ্রদের তীরে থাকা ৩০ লাখ মানুষের জীবিকায়নে সংকট সৃষ্টি করছে। বিশ্বব্যাপী এল নিনোর প্রভাবে তাপমাত্রা অস্বাভাবিক বেড়েছে। এ বছরের আগস্ট মাসকে ভারতে ১২৩ বছরের মধ্যে সবচেয়ে উষ্ণতম মাস হিসেবে অভিহিত করা হয়েছে। জুলাই মাসে জাপানে ৫৩ জন হিটস্ট্রোকে মারা গেছে। জলবায়ুর প্রভাবে ২০২৫ সালের মধ্যেই থেমে যাবে আটলান্টিক মহাসাগরের স্রোত; অ্যান্টার্কটিকার পৃথিবীর বৃহত্তম বরফখণ্ড গলে ও সরে গিয়ে রেকর্ড সৃষ্টি করেছে; আমাজন শুকিয়ে যাচ্ছে। জলবায়ুর এমন পরিবর্তনের প্রভাবে বিশ্বের ৮৫ শতাংশ মানুষ প্রত্যক্ষ বা পরোক্ষভাবে ক্ষতির শিকার হচ্ছে। টেকসই উন্নয়ন লক্ষ্যমাত্রা অর্জনের প্রেক্ষাপটে জলবায়ু সহনশীল পরিবেশের জন্য প্রয়োজনীয় পদক্ষেপ গ্রহণ করা জরুরি। এ ক্ষেত্রে জ্বালানি এবং পরিবহন থেকে নির্গত ধোঁয়া থেকে যে দূষণ, তা রোধ করা জরুরি। এটিকে এমন একটি ব্যবস্থায় নিতে হবে, যা প্রকৃতির সঙ্গে সহনশীল। সব অংশীজনের মধ্যে বৃহত্তর সহযোগিতা আমাদের যৌথ জলবায়ু পরিবর্তনবিষয়ক সংকট কাটানোর একটি সুযোগ। জলবায়ু পরিবর্তনের জন্য সবচেয়ে বেশি দায়ী চীন, যুক্তরাষ্ট্রসহ প্রভাবশালী দেশগুলোর মধ্যে দ্বিপক্ষীয় বৈঠকগুলোতেও বিষয়টি উঠে এসেছে। তাই এবারের সম্মেলন থেকে ভালো কিছু পাওয়ার প্রত্যাশা করছে উন্নয়নশীল ও স্বল্পোন্নত দেশগুলো। পরিসংখ্যানে জানা যায়, যুক্তরাষ্ট্র, চীন, ভারত ও রাশিয়া পৃথিবীব্যাপী ৫৫ শতাংশের বেশি কার্বন নিঃসরণ করছে। অনুন্নত ও উন্নয়নশীল দেশগুলোর এতে ভূমিকা একেবারেই নগণ্য। ইতোমধ্যে সম্মেলনে যুক্তরাষ্ট্রসহ বিশ্বের আরও ২২টি দেশ কার্বন নিঃসরণ কমানোর প্রতিশ্রুতি দেয়। তারা বলে, ২০৫০ সালের মধ্যে পারমাণবিক বিদ্যুতের ব্যবহার বর্তমানের চেয়ে তিন গুণ করা হবে। ২০২৩ সালের জুনে প্যারিসে অনুষ্ঠিত নিউ গ্লোবাল ফাইন্যান্সিং প্যাক্টের শীর্ষ সম্মেলনে উন্নয়নশীল দেশগুলো জলবায়ু অর্থায়ন হিসেবে প্রাপ্তির চেয়ে তাদের ঋণ দেওয়ার জন্য বেশি অর্থ প্রদানের মতো বিষয়গুলো সামনে নিয়ে আসে। আরও ছাড় ও অনুদানভিত্তিক অর্থায়ন এবং স্বল্পোন্নত দেশগুলোর জন্য ঋণ বাতিলের নিমিত্তে উন্নয়নশীল দেশগুলো বিশ্বব্যাংক ও এর সহযোগী সংস্থাগুলো পুনর্গঠনের দাবি জানায়। তবে অনেক পরিবেশবাদী সংগঠন এবং বিশেষজ্ঞ উদ্বেগ প্রকাশ করেছেন, কপ২৮-এর আয়োজন করা হয়েছে সংযুক্ত আরব আমিরাতে, যা জীবাশ্ম জ্বালানি দেশগুলোর মধ্যে অন্যতম। তাই এ সম্মেলনের ফলাফল যথেষ্ট জোরদার না-ও হতে পারে বলে আশঙ্কা করা হচ্ছে। কারণ বৈশ্বিক উষ্ণতা ২ ডিগ্রি সেলসিয়াসের মধ্যে সীমাবদ্ধ রাখতে হলে জীবাশ্ম জ্বালানির ব্যবহার রোধ করার প্রচেষ্টাকে তীব্রতর করতে হবে। ড. মো. মোরশেদুল আলম: শিক্ষক ও প্রাবন্ধিক, চট্টগ্রাম বিশ্ববিদ্যালয়