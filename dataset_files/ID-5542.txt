নজিরবিহীন তাপপ্রবাহের কারণে ইরানে দুই দিনের সরকারি ছুটি ঘোষণা করা হয়েছে। ঘোষণা অনুযায়ী দেশটিতে আজ বুধবার ও আগামীকাল বৃহস্পতিবার সরকারি ছুটি থাকবে। খবর নিউইয়র্ক টাইমসের প্রতিবেদনে বলা হয়েছে, বয়স্ক ও স্বাস্থ্যগত ঝুঁকিতে থাকা ব্যক্তিদের বাড়িতে অবস্থান করার পরামর্শ দিয়েছে দেশটির কর্তৃপক্ষ। দেশটির স্বাস্থ্য মন্ত্রণালয় বলেছে, ইরানের হাসপাতালগুলো সর্বোচ্চ সতর্ক অবস্থায় থাকবে। দেশটির রাষ্ট্রীয় গণমাধ্যম জানিয়েছে, চলতি সপ্তাহে ইরানের দক্ষিণাঞ্চলীয় শহর আহভাজে তাপমাত্রা ১২৩ ডিগ্রি ফারেনহাইট (৫১ সেলসিয়াস) ছাড়িয়ে যায়। আজ ইরানের রাজধানী তেহরানের তাপমাত্রা ৩৯ ডিগ্রি সেলসিয়াসে উঠতে পারে বলে আশঙ্কা করা হচ্ছে।