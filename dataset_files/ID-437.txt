স্বাস্থ্য সংক্রান্ত বিভিন্ন বিষয়ে পড়াশোনা করার সুযোগ রয়েছে এই রাজ্যে। পড়াশোনার পাশাপাশি, গবেষণা এবং পেশাদার ক্ষেত্রে কাজের স্বার্থে প্রশিক্ষণেরও প্রাসঙ্গিকতা বেড়েছে। তেমনই একটি বিশেষ প্রশিক্ষণ কর্মসূচি আয়োজন করা হয়েছে অল ইন্ডিয়া ইনস্টিটিউট অফ হাইজিন অ্যান্ড পাবলিক হেল্‌থ-এর তরফে। এই কেন্দ্রীয় শিক্ষা প্রতিষ্ঠানের তরফে ‘ওয়ান হেল্‌থ’ শীর্ষক বিষয়ে হাতেকলমে প্রশিক্ষণ দেওয়া হবে। জনস্বাস্থ্য, পরিবেশ বিজ্ঞান, ভেটেরিনারি সায়েন্সেস, ফুড সেফটি বিষয়ে স্নাতকোত্তর ডিগ্রি অর্জন করেছেন, কিংবা উল্লিখিত বিষয়ে গবেষণা করছেন এমন ব্যক্তিরা এই প্রশিক্ষণ নেওয়ার সুযোগ পাবেন। পাশাপাশি, সংশ্লিষ্ট বিষয় নিয়ে কর্মরত পেশাদার এবং শিক্ষক-শিক্ষিকারাও এই প্রশিক্ষণটি নিতে পারবেন। তাঁদের অতিমারি মোকাবিলা, জনস্বাস্থ্য রক্ষা, প্রাণী এবং মানুষের সঙ্গে পরিবেশের স্বাস্থ্য সুরক্ষিত রাখা, চিড়িয়াখানায় সংক্রমিত রোগের প্রতিকার, চিকিৎসাক্ষেত্রে কর্মরত অবস্থায় রোগ সংক্রমিত হওয়ার ক্ষেত্রে কী করণীয়— এমন একাধিক বিষয়ে হাতেকলমে প্রশিক্ষণ দেওয়া হবে। একই সঙ্গে এই প্রশিক্ষণের মাধ্যমে জরুরি পরিস্থিতিতে জনস্বাস্থ্য রক্ষার স্বার্থে দ্রুত সিদ্ধান্ত গ্রহণের কৌশল শেখানো হবে। এই প্রশিক্ষণ কর্মসূচির জন্য ক্লাস করাবেন শিক্ষা প্রতিষ্ঠানের অধিকর্তা রঞ্জন দাস, হেলথ প্রোমোশন অ্যান্ড এডুকেশন বিভাগের অধ্যক্ষ এবং অন্যান্য অধ্যাপকেরা। ক্লাস শুরু হবে ৭ ফেব্রুয়ারি বেলা ১০টা থেকে, চলবে ওই দিন বিকেল পাঁচটা পর্যন্ত। ওই একই সময়ে মোট তিনদিন অর্থাৎ ৯ ফেব্রুয়ারি পর্যন্ত ক্লাস শুরু হলেও তৃতীয় দিনের ক্লাস বিকেল ৪টের মধ্যে সম্পন্ন হবে। এই প্রশিক্ষণ কর্মসূচিতে অংশগ্রহণ করতে আগ্রহীদের ৩০ জানুয়ারির মধ্যে ইমেল মারফত আবেদনপত্র জমা দিতে হবে। শিক্ষা প্রতিষ্ঠানের তরফে প্রকাশিত উল্লিখিত বিষয়ে প্রশিক্ষণ সংক্রান্ত একটি বিজ্ঞপ্তিতে ওই ইমেল আইডিটি উল্লেখ করা হয়েছে। কর্মসূচিতে অংশগ্রহণকারীদের সঙ্গে প্রতিষ্ঠানের তরফে যোগাযোগ করে নেওয়া হবে। ৭ ফেব্রুয়ারি তাঁদের প্রতিষ্ঠানের ঠিকানায় উপস্থিত হয়ে নাম নথিভুক্ত করে নিতে হবে। এই মর্মে আরও জানতে ইচ্ছুক ব্যক্তিদের অল ইন্ডিয়া ইনস্টিটিউট অফ হাইজিন অ্যান্ড পাবলিক হেল্‌থ-এর ওয়েবসাইটটি দেখে নিতে হবে।