নোয়াখালীর উপকূলে সবুজ বেষ্টনী গড়তে ১৯৬৭ সাল থেকে লাগানো হয় ম্যনগ্রোভ বা শ্বাসমূলীয় গাছ। ধীরে ধীরে সবুজে ঘিরে যায় পুরো উপকূল। ২০০০ সাল পর্যন্ত এক লাখ ৪৫ একর জমিতে ম্যানগ্রোভ বন গড়ে তোলা হয়। এটিই হয়ে ওঠে ওই অঞ্চলের জীবিকার একমাত্র অবলম্বন। সৃষ্টি হয় পর্যটনের ব্যাপক সম্ভাবনা। মেঘনা নদীর লোনা জল ছোঁয়া বিস্তীর্ণ সবুজ বন ঘিরে ঢল নামত পর্যটকের। প্রাকৃতিক দুর্যোগেও ঢাল হিসেবে দাঁড়াত এ অরণ্য। ২০০১ সাল থেকে চলে সেই সবুজের ওপর আগ্রাসন। রাজনৈতিক নেতা, শিল্পপতি ও ভূমিদস্যুদের লোলুপ দৃষ্টি পড়ে বনের দিকে। কয়েক বছরেই নিশ্চিহ্ন করে দেওয়া হয় দেশের দ্বিতীয় সুন্দরবনখ্যাত এ বনকে। গাছহীন চরাঞ্চলে এখন শুধু মানুষের বসতি আর ব্যবসা প্রতিষ্ঠান। এক সময় কক্সবাজারের চকরিয়া উপজেলার মাতামুহুরি নদীর মোহনায় ছিল আরও একটি 'সুন্দরবন'। প্রায় ৪৫ হাজার একরজুড়ে এ ম্যানগ্রোভ বনে ছিল বাঘ, অজগর, হনুমান, বনবিড়াল, শূকরসহ অনেক প্রাণী। এখন হাজার হাজার একরজুড়ে শুধু চিংড়ি আর লবণ চাষের দাপট। এর মধ্যে টিকে থাকা মাত্র কয়েকশ একর বনের দিকে লোভাতুর দৃষ্টি পড়ছে স্থানীয় প্রভাবশালীদের। ১৯৮৫ সালে সরকার চিংড়ি চাষ নীতিমালা প্রণয়ন করলে সর্বনাশ শুরু হয় এ বনের। নীতিমালা অনুযায়ী, চিংড়ি চাষযোগ্য যে কোনো বনভূমি সরকার আগ্রহীদের লিজ দিতে পারবে। এ অনুযায়ী বনের ১০ হাজার একর জমি লিজ দেওয়া হয় বিভিন্ন সংস্থা ও ব্যক্তিকে। মূলত তখনই শুরু হয় এই বন ধ্বংসের প্রক্রিয়া। দখল, দূষণ, জলবায়ু পরিবর্তনের প্রভাব আর অপরিকল্পিত উন্নয়নে মুমূর্ষু অবস্থা বিশ্বের সবচেয়ে বড় ম্যানগ্রোভ বনাঞ্চল সুন্দরবনেরও। আয়তন কমে আসায় সুন্দরবনের প্রতিবেশ ব্যবস্থা ক্ষতিগ্রস্ত হচ্ছে। ২০২০ সালে বিশ্বব্যাংকের এক প্রতিবেদনে বলা হয়, গত ১০০ বছরে সুন্দরবনের আয়তন ৪৫১ বর্গকিলোমিটার কমে গেছে। এ পরিস্থিতিতে আজ মঙ্গলবার পালিত হচ্ছে বিশ্ব ম্যানগ্রোভ বা শ্বাসমূলীয় বন দিবস। শাহজালাল বিজ্ঞান ও প্রযুক্তি বিশ্ববিদ্যালয়ের বন ও পরিবেশবিজ্ঞান বিভাগের অধ্যাপক স্বপন কুমার সরকারের নেতৃত্বে সুন্দরবন নিয়ে একটি গবেষণা পরিচালিত হয়েছে। ২০১৩ থেকে '১৭ সাল পর্যন্ত পরিচালিত গবেষণা নিয়ে নিবন্ধ গত ১০ এপ্রিল ইকোলজিক্যাল সোসাইটি অব আমেরিকা প্রকাশিত ইকোলজিক্যাল মনোগ্রাফস জার্নালে প্রকাশ হয়। 'সলভিং দ্য ফোর্থ-কর্নার প্রবলেম :ফোরকাস্টিং ইকোসিস্টেম প্রাইমারি প্রোডাকশন ফ্রম স্পেশাল মাল্টিস্পেসিস ট্রেইট-বেজড মডেলস' শিরোনামে নিবন্ধে বলা হয়, সুন্দরবনের লবণাক্ততা ও পলি জমার পরিমাণ বর্তমানের তুলনায় ৫০ শতাংশ বাড়লে বনে গাছপালা বৃদ্ধির হার ২৯ শতাংশ কমে যাবে। গাছের গড় উচ্চতা প্রায় ৩৬ শতাংশ কমে যেতে পারে। সবচেয়ে ঝুঁকিতে পড়বে সুন্দরী গাছ। অতিরিক্ত লবণ ও পলির কারণে সুন্দরী গাছের উচ্চতা ও পাতায় খাদ্য উৎপাদন ক্ষমতা কমবে। সুন্দরবনের ভারতীয় অংশের মতো বাংলাদেশ অংশেও বিলীন হয়ে যেতে পারে সবচেয়ে বেশি কার্বন ধারণক্ষমতার সুন্দরী গাছ। অধ্যাপক স্বপন কুমার বলেন, গত চার দশকে সুন্দরবনে লবণাক্ততা ৬০ শতাংশ বেড়েছে। প্রতি বছর বনে ৯৬ হাজার টন পলি জমছে। বৈশ্বিক উষ্ণতা বৃদ্ধির কারণে সমুদ্রের পানির উচ্চতা বেড়ে যাওয়ায় লবণাক্ততা বাড়ছে এবং পলি জমছে। ভারতের ফারাক্কা বাঁধের কারণে মিঠাপানির অসম বণ্টনেও সমস্যার সৃষ্টি হচ্ছে। তবে পরিবেশ, বন ও জলবায়ু পরিবর্তনমন্ত্রী মো. শাহাব উদ্দিন বলেছেন, ম্যানগ্রোভ বন রক্ষায় নানা তৎপরতা অব্যাহত আছে। ২০২৫ সালের মধ্যে ৫২ হাজার হেক্টর ম্যানগ্রোভ বাগান গড়ে তোলা হবে। এতে কিছুটা হলেও ক্ষতি পুষিয়ে নেওয়া সম্ভব হবে।