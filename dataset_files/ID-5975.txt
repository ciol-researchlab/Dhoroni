আটলান্টিক মহাসাগরের একটি গুরুত্বপূর্ণ স্রোত আগামী কয়েক দশকের মধ্যে থেমে যেতে পারে বলে আশঙ্কা করছেন বিজ্ঞানীরা। এমনটি ঘটলে বিপর্যয়ের মুখে পড়বে বিশ্ব আবহাওয়া এবং এর প্রভাব পড়বে গ্রহের প্রত্যেকের ওপর। বিজ্ঞান জার্নাল নেচার কমিউনিকেশনে গত মঙ্গলবার প্রকাশিত নতুন এক গবেষণা প্রতিবেদনে বলা হয়েছে, আটলান্টিক মেরিডিওনাল ওভারটার্নিং সার্কুলেশন বা এএমওসি নামে পরিচিত এই গুরুত্বপূর্ণ স্রোত বন্ধ হয়ে যাতে পারে। যে হারে গ্রিনহাউস গ্যাস নিঃসরণ হচ্ছে, তাতে চলতি শতকের মাঝামাঝি এএমওসি থেমে যাওয়ার শঙ্কা দেখা দিয়েছে। এমনকি তারও আগে ২০২৫ সালের মধ্যেই এই স্রোত বন্ধ হতে পারে। তবে খুব বেশি আশাবাদী হলে স্রোতটি ২০৯৫ সাল পর্যন্ত টিকে থাকবে। সিএনএন। গবেষণায় নেতৃত্ব দেওয়া ডেনমার্কের কোপেনহেগেন বিশ্ববিদ্যালয়ের অধ্যাপক পিটার ডিটলভসেন বলেন, ‘এটা সত্যিই খুব ভীতিকর। আমরা খুব আত্মবিশ্বাসী, এটি একটি শক্তিশালী ফলাফল।’ তবে অনেক বিজ্ঞানী এই গবেষণায় ‘সবকিছু অতি সরলীকরণ করা হয়েছে’ বলে অভিযোগ করেছেন। আটলান্টিক মহাসাগরের মাঝামাঝি স্থানে উত্তর ও দক্ষিণ নিরক্ষীয় স্রোতের মিলিত জলরাশি মেক্সিকো উপসাগরে ঢুকে পানির পরিমাণ বাড়ায়। মেক্সিকো উপসাগর থেকে প্রচুর জলরাশি নিয়ে বের হওয়ার সময় এই স্রোত সংকীর্ণ ফ্লোরিডা প্রণালিতে প্রবাহিত হয়ে উষ্ণ স্রোতের সৃষ্টি করে, যাকে ‘উপসাগরীয় স্রোত’ বলে। তবে বিজ্ঞানীরা একে ‘এএমওসি’ নামে অভিহিত করেন। স্রোতটি ফ্লোরিডার পূর্ব উপকূলের জলবায়ুকে প্রভাবিত করে। এটি অন্যান্য দক্ষিণ-পূর্ব রাজ্যের তুলনায় শীতকালে তাপমাত্রা বেশি এবং গ্রীষ্মে শীতল রাখে।