২০২৩ সাল সোয়া লাখ বছরের মধ্যে উষ্ণতম হতে পারে, এটা অনেকটাই নিশ্চিত বলে মনে করছেন ইউরোপীয় ইউনিয়নের (ইইউ) বিজ্ঞানীরা। গত অক্টোবর মাস দীর্ঘ ওই সময়ের মধ্যে বিশ্বের উষ্ণতম মাস ছিল। এটা নিশ্চিত হওয়ার পর বুধবার এ তথ্য জানান তারা। খবর রয়টার্সের এর আগে অক্টোবর মাসের সর্বোচ্চ তাপমাত্রার রেকর্ড হয়েছিল ২০১৯ সালে। কিন্তু গত অক্টোবর ব্যাপক ব্যবধানে সেই রেকর্ড ভেঙে দেয় বলে জানায় ইইউ কোপার্নিকাস ক্লাইমেট চেঞ্জ সার্ভিস (সিথ্রিএস)। অক্টোবরের তাপমাত্রার এই অস্বাভাবিকতাকে ‘অত্যন্ত চরম’ বলে অভিহিত করেছেন সিথ্রিএসের উপপরিচালক সামান্থা বার্জেস। তিনি বলেন, শূন্য দশমিক ৪ ডিগ্রি সেলসিয়াসের ব্যবধানে রেকর্ডটি ভেঙেছে, যা বিশাল একটি সীমারেখা। এই উষ্ণতা মানুষের কার্যক্রমেরই ফল। কারণ, ধারাবাহিক গ্রিনহাউস গ্যাস নির্গমন হচ্ছে বিশ্বব্যাপী। এর সঙ্গে যোগ হয়েছে চলতি বছরের এল নিনো আবহাওয়ার ধরন। এটির ফলে প্রশান্ত মহাসাগরের পূর্বাংশের উপরিতলের পানিকে উষ্ণ করে তুলেছে। বৈশ্বিকভাবে অক্টোবরের পৃষ্ঠ বায়ু তাপমাত্রার গড় ১৮৫০ থেকে ১৯০০ সালের একই মাসের উষ্ণতা থেকে ১ দশমিক ৭ ডিগ্রি সেলসিয়াস বেশি ছিল। ১৮৫০ থেকে ১৯০০ সালকে কোপার্নিকাস প্রাক-শিল্প সময়কাল বলে নির্ধারণ করেছে। সিথ্রিএসের বিবৃতিতে জানানো হয়, আগের সবচেয়ে উষ্ণতম বছর ছিল ২০১৬, সেটিও আরেকটি এল নিনো বছর।