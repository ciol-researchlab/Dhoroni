জানুয়ারির প্রথমার্ধে সারাদেশে মাঝারি শৈত্যপ্রবাহ বিদ্যমান ছিল। সেই সঙ্গে দেশ ছিল ঘন কুয়াশার চাদরে আচ্ছন্ন। গত কয়েক দিনে সূর্যের কিরণ বেশ স্বস্তি বয়ে এনেছে। জানুয়ারি মাসে দেশে তিনটি শৈত্যপ্রবাহের পূর্বাভাস দিয়েছিল আবহাওয়া অধিদপ্তর। ফেব্রুয়ারি মাসেও শৈত্যপ্রবাহ বইতে পারে। এ ছাড়া চলতি মাসের শেষভাগে গুঁড়ি গুঁড়ি বৃষ্টিপাতের সম্ভাবনাও রয়েছে। তীব্র শীত এবং সেই সঙ্গে সূর্যের প্রখর আলো বিদ্যমান থাকলে গম, ফুলকপি, বাঁধাকপি, ব্রকলি, টমেটো, গাজর প্রভৃতি ফসলের ফলন ও বীজ উৎপাদনে সহায়ক হয়। কিন্তু শীতের তীব্রতার সঙ্গে ঘন কুয়াশা জড়িত থাকলে উষ্ণ, কম উষ্ণ বা শীতপ্রধান যে কোনো অঞ্চলের ফসলের ওপর ক্ষতিকর প্রভাব পড়ে। শীতের তীব্রতা ও ঘন কুয়াশার কারণে এরই মধ্যে আমাদের দেশের বিভিন্ন অঞ্চলে কৃষি ফসলের ওপর নেতিবাচক প্রভাব পরিলক্ষিত হচ্ছে। বিশেষত, বোরো ধানের চারা হলুদাভ হয়ে শুকিয়ে মারা যাওয়া এবং গোল আলুর জমিতে লেট ব্লাইট রোগের সংক্রমণ দেখা দিয়েছে। ঘন কুয়াশায় আচ্ছন্ন উদ্ভিদে সালোকসংশ্নেষণ ও বাষ্পীভবন ক্ষমতা দ্রুত হ্রাস পেয়ে পাতা বিবর্ণ হওয়া, গাছের বৃদ্ধি থমকে খর্বাকৃতি ধারণ, নেতিয়ে পড়া, মরে যাওয়া ও সর্বোপরি ফলন কম হয়। যেমন- তীব্র ও প্রলম্বিত কুয়াশায় গমের পাতা বিবর্ণ হয়ে গাছ খর্বাকৃতির হয় এবং নেতিয়ে পড়ে। মুগ ও মসুর ডাল, পেঁয়াজ, রসুন প্রভৃতি ফসলের বৃদ্ধি থমকে যাওয়ার লক্ষণ সচরাচর দেখা যায়। তীব্র শীত মৌসুমে ঘন কুয়াশা এবং গুঁড়ি গুঁড়ি বৃষ্টি শোষণ-উপযোগী মুখোপাঙ্গবিশিষ্ট অনিষ্টকারী পোকার বংশবৃদ্ধি ও আক্রমণ ত্বরান্বিত করে। এসব পোকা উদ্ভিদ থেকে রস শোষণ করে, ভাইরাস রোগের বাহক হিসেবে কাজ করে, উদ্ভিদে বিষাক্ত রাসায়নিকের অনুপ্রবেশ ঘটায় এবং আক্রান্ত স্থানে তাদের দেহ থেকে মধু নির্যাস ক্ষরণ করে। পোকার দেহ থেকে নিঃসারিত মধু নির্যাস উদ্ভিদে স্যুটি মোল্ড ছত্রাকের বংশবৃদ্ধি ও সংক্রমণে সহায়ক ভূমিকা রাখে। আক্রান্ত উদ্ভিদে সালোকসংশ্নেষণ প্রক্রিয়া বিঘ্নিত হয়। এসব গাছের পাতা হলুদ বর্ণ ধারণ করে; পাতা, ফুল ও ফল শুকিয়ে ঝরে পড়ে এবং গাছ খর্বাকৃতির হয়। তীব্র শীত ও ঘন কুয়াশা বিদ্যমান থাকলে আম ও নারকেল বাগান, সরিষা, পেঁয়াজ, তুলা, মরিচ, ধনে, গুয়ামৌরি প্রভৃতি ফসলের জমিতে পরাগবাহী পতঙ্গের বিচরণ ব্যাপকভাবে হ্রাস পায়। সেই সঙ্গে এসব ফসলের পরাগায়ন ব্যাহত হয়ে ফলন কমে যায়। তীব্র শীত ও ঘন কুয়াশার প্রভাব এবং সেই সঙ্গে রোগ ও পোকামাকড়ের সংক্রমণ থেকে ফসল সুরক্ষার জন্য কৃষি সম্প্রসারণকর্মী ও গণমাধ্যমে প্রচারের দ্বারা কৃষকদের সচেতনতা সৃষ্টি করতে হবে। তীব্র শীত ও ঘন কুয়াশায় গাছের পাতা হলুদাভ হলে সঙ্গে সঙ্গে সার ও বালাইনাশক প্রয়োগ অপ্রয়োজনীয়। বোরো ধানের বীজতলায় সেচের ব্যবস্থা রাখা ও পলিথিন দিয়ে বীজতলা ঢেকে রাখা দরকার। নারকেল ও আমগাছের গোড়ায় সেচের ব্যবস্থা করা, লেট ব্লাইট ছত্রাক সংক্রমিত গোল আলুর জমিতে ছত্রাকনাশক, যেমন- ডাইথেন এম ৪৫, ডাইথেন জেড ৭৮, ম্যানকোজেব ৮০ ডব্লিউপি বা ম্যানকোথেন ৮০ ডব্লিউপি প্রয়োগ করা। সরিষার জমিতে জাবপোকার সংক্রমণ ঘটলে থায়ামিথোক্সাম জাতীয় কীটনাশক, যেমন- একতারা ২৫ ইসি বা ম্যালাথিয়ন জাতীয় কীটনাশক, যেমন- ম্যালাটাফ ৫৭ ইসি, ওয়েন্টথিয়ন ৫৭ ইসি বা এমবি ম্যালাথিয়ন ৫৭ ইসি প্রয়োগ করা। আমের শোষক পোকা দমনে আলফা সাইপারমেথ্রিন জাতীয় কীটনাশক, যেমন- ফাসটেক ২ ইসি বা বাইফেনিথ্রিন জাতীয় কীটনাশক, যেমন- টালস্টার ২.৫ ইসি বা নোভাস্টার ৫৬ ইসি প্রয়োগ করা যেতে পারে। অধ্যাপক ড. মো. রুহুল আমীন: কীটতত্ত্ব বিভাগ, বঙ্গবন্ধু শেখ মুজিবুর রহমান কৃষি বিশ্ববিদ্যালয়, গাজীপুর