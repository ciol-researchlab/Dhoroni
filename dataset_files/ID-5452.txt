জলবায়ু পরিবর্তনের কারণে বিশ্বের বিভিন্ন দেশে আবহাওয়া আরও চরমভাবাপন্ন ও তীব্র হয়ে উঠছে। গ্রিনহাউস গ্যাস নিঃসরণের পরিমাণ না কমালে বিশ্বে জলবায়ু পরিবর্তন ও তাপমাত্রা বাড়ার বিরূপ প্রভাব চলতেই থাকবে। জলবায়ু পরিবর্তনের সঙ্গে দাবানল, তীব্র তাপদাহ, খরা ও অতিবৃষ্টির মতো বিষয়গুলো সম্পর্কযুক্ত। বিশ্বজুড়ে জলবায়ুর বিরূপ প্রভাব ও সংকট নিয়ে লিখেছেন মোশারফ হোসেন দেশে জলবায়ু পরিবর্তনের প্রভাব পরিবেশ বাঁচাও আন্দোলনের (পবা) চেয়ারম্যান আবু নাসের খান বলেন, বৈশ্বিক জলবায়ুর উষ্ণায়নে আমাদের খুব একটা ভূমিকা নেই। তবে সবচেয়ে আক্রান্ত দেশগুলোর মধ্যে বাংলাদেশ অন্যতম। বৈশ্বিক তাপমাত্রা বাড়ার কারণে আগামী বছরগুলোয় ফুটন্ত অবস্থার সৃষ্টি হবে। জলবায়ু পরিবর্তনের কারণে সমুদ্র স্রোতের পরিবর্তন হবে। আমাদের বাস্তুসংস্থান বৃষ্টিপাতের ওপর নির্ভরশীল। জলবায়ু পরিবর্তনের কারণে বৃষ্টিপাতের ধরনেও পরিবর্তন আসবে। জলবায়ুর পরিবর্তনে সমুদ্র স্রোতে প্রভাব ফেলতে পারে। ফলে মৌসুমি বায়ুতে পরিবর্তন দেখা দেবে। এ সময় দেখা যাবে কোনো কোনো এলাকায় প্রচুর বৃষ্টিপাত হচ্ছে, কোনো কোনো এলাকায় প্রচুর খরা দেখা দিচ্ছে। আবার খরা এবং বৃষ্টিপাত দুটো একসঙ্গে হতে পারে। ফলে জীববৈচিত্র্যে ব্যাপক পরিবর্তন আসবে। জলবায়ু পরিবর্তনের ফলে পোকামাকড়ের আচরণে পরিবর্তন হবে। ফসল, ফল উৎপাদনে ব্যাপক পরিবর্তন আসবে এবং উৎপাদন বিপর্যয়ের মুখে পড়বে। জলবায়ু পরিবর্তনের ফলে উপকূল অঞ্চলে ঘূর্ণিঝড়ের প্রবণতা বেড়ে যাবে। সমুদ্রপৃষ্ঠের উচ্চতা বেড়ে যাওয়ায় উপকূলে নোনাপানির পরিমাণ বেড়ে যাবে। এতে সাধারণ মানুষসহ জীববৈচিত্র্য হুমকির মুখে পড়বে। সব মিলিয়ে অর্থনীতি, স্বাস্থ্য, জীববৈচিত্র্য, জীবনযাত্রায় ব্যাপক প্রভাব পড়বে। প্রাকৃতিক দুর্যোগ ও সমুদ্রপৃষ্ঠের উচ্চতা বেড়ে যাওয়ায় মানুষ শহরমুখী হবে। ঢাকা শহরসহ দেশের বিভিন্ন শহরে উষ্ণতা বেড়ে যাবে। এতে শহরাঞ্চলে বিভিন্ন রকমের রোগের প্রাদুর্ভাব দেখা দিতে পারে। এ জন্য আমাদের দায়বদ্ধতার চেয়েও বৈশ্বিক উষ্ণতা বেশি দায়ী।