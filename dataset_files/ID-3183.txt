বান্দরবান জেলার লামা উপজেলার আজিজনগরে অর্ধশতাধিক গ্রামের ফসলের জমি, নদী-নালা, খাল-বিল ও জলাশয় দুর্গন্ধযুক্ত বিষাক্ত পানি আর বর্জ্যে সয়লাব হয়ে গেছে। বেশির ভাগ জমিতে ফসল হচ্ছে না। মরে যাচ্ছে নানা প্রজাতির দেশি মাছ। দুর্ভোগের অন্যতম কারণ হয়ে উঠেছে রাবার-কারখানা থেকে নির্গত কেমিক্যাল বর্জ্য ও নোংরা পানি। খাল, বিল ও নালা ড্রেন পেরিয়ে এই পানিতে দূষিত হচ্ছে নদী। এতে পরিবেশ দূষণের পাশাপাশি বেড়েছে নাগরিক দুর্ভোগ। তবে এসব থেকে প্রতিকারের নেই কোনও স্থায়ী উদ্যোগ। এ অবস্থায় এসব এলাকার বাসিন্দারা দিশাহারা হয়ে পড়ছেন। অভিযোগ রয়েছে লামার আজিজনগরে লাইন্সেন বিহীন রাবার শিল্প প্রতিষ্ঠানের মালিক খরচ বাঁচানোর জন্য দিন-রাত তাদের রাবার-কারখানার বর্জ্য কোনও শোধন না করেই সরাসরি খাল-বিল বা নালায় ছেড়ে দিচ্ছে। সরেজমিনে গিয়ে দেখা গেছে, আজিজনগর খাল হয়ে ছোট-বড় ড্রেন-খালের পানি মাতামুহুরি নদীতে প্রবাহিত হয়েছে। রাসায়নিক কেমিক্যালের তরল বর্জ্য বিষাক্ত পানি-বর্জ্য উত্তর এলাকার গ্রামগুলোর কৃষি জমি, খাল-বিল, নদী-নালা ও জলাশয়ের পানিতে মিশছে। বান্দরবানের পরিবেশ অধিদপ্তরের সহকারী পরিচালক মো. ফখর উদ্দিন চৌধুরী বলেন, বিষয়টি আমাদের নজরের বাহিরে ছিল। আমরা খুব দ্রুত অভিযান পরিচালনার মাধ্যমে নদী-নালা ও খালগুলো পুনরুদ্ধার ও পরিবেশকে দূষণমুক্ত করবো এবং অপরাধীদের আইনের আওতায় আনবো।