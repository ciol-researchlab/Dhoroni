কুড়িগ্রামের ওপর দিয়ে বয়ে যাচ্ছে মৃদু শৈত্যপ্রবাহ বয়ে যাচ্ছে। ঘন কুয়াশা ও হাড়কাঁপানো শীতের কারণে জনজীবন বিপর্যস্ত। এমন পরিস্থিতিতে তাপমাত্রা ১০ ডিগ্রি সেলসিয়াসের কম হওয়ায় জেলার সকল প্রাথমিক ও মাধ্যমিক পর্যায়ের শিক্ষাপ্রতিষ্ঠান বন্ধ রাখার সিদ্ধান্ত বহাল রেখেছে সংশ্লিষ্ট শিক্ষা বিভাগ। রবিবার (২১ জানুয়ারি) সকালে জেলা প্রাথমিক শিক্ষা অফিসার মো. নবেজ উদ্দিন সরকার ও জেলা শিক্ষা অফিসার মো. শামসুল আলম সাংবাদিকদের এ তথ্য নিশ্চিত করেন। রবিবার সকালে জেলায় তাপমাত্রা রেকর্ড করা হয়েছে ৯.৮ ডিগ্রি সেলসিয়াস। তাই এই সিদ্ধান্ত নেওয়া হয়েছে বলে জানান দুই শিক্ষা অফিসার। জেলার রাজারহাট কৃষি আবহাওয়া পর্যবেক্ষণাগারের ভারপ্রাপ্ত কর্মকর্তা সুবল চন্দ্র সরকার বলেন, “রবিবার জেলায় দিনের সর্বনিম্ন তাপমাত্রা ৯.৮ ডিগ্রি সেলসিয়াস রেকর্ড করা হয়েছে। মৃদু শৈত্যপ্রবাহ বয়ে যাচ্ছে। সহসাই ঠান্ডা কমে যাওয়ার সম্ভাবনা কম। জানুয়ারি মাসজুড়ে এমন ঠান্ডা বিরাজ করতে পারে।” জেলা শিক্ষা অফিসার শামসুল আলম বলেন, “আজও তাপমাত্রা ১০ ডিগ্রির নিচে রয়েছে। এজন্য মাউশির সিদ্ধান্ত মোতাবেক মাধ্যমিক পর্যায়ের সকল শিক্ষাপ্রতিষ্ঠান বন্ধ রাখার সিদ্ধান্ত বহাল রয়েছে। তাপমাত্রা ১০ ডিগ্রি বা তার ওপরে গেলে আমরা শিক্ষাপ্রতিষ্ঠান খোলার সিদ্ধান্ত জানাবো।” জেলা প্রাথমিক শিক্ষা অফিসার মো. নবেজ উদ্দিন সরকার বলেন, “ঊর্ধ্বতন কর্তৃপক্ষের সঙ্গে কথা বলে রবিবারও জেলার সকল প্রাথমিক বিদ‌্যালয় বন্ধ রাখার সিদ্ধান্ত বহাল রাখা হয়েছে। তাপমাত্রা ১০ ডিগ্রি বা তদূর্ধ্ব হলে বিদ‌্যালয় খুলবে।” তবে জেলার উচ্চমাধ্যমিক পর্যায়ের শিক্ষাপ্রতিষ্ঠান খোলা রয়েছে। এসব প্রতিষ্ঠান বন্ধের বিষয়ে কোনো সিদ্ধান্ত পাওয়া যায়নি বলে সংশ্লিষ্ট সূত্রে জানা গেছে। এর আগে তীব্র শীতের কারণে গত বৃহস্পতিবার কুড়িগ্রামের সব প্রাথমিক ও মাধ্যমিক পর্যায়ের শিক্ষাপ্রতিষ্ঠান বন্ধ ঘোষণা করেছে সংশ্লিষ্ট শিক্ষা বিভাগ।