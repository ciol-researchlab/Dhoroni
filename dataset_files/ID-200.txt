রাজধানী ঢাকার চারপাশের নদীগুলো দখলমুক্ত করতে শিগগিরই অভিযান চালানো হবে বলে জানিয়েছেন স্থানীয় সরকার, পল্লী উন্নয়ন ও সমবায় (এলজিআরডি) মন্ত্রী তাজুল ইসলাম। বৃহস্পতিবার (২ জুলাই) মন্ত্রণালয়ের নিজ কক্ষে থেকে অনলাইনে অনুষ্ঠিত মাস্টার প্ল্যান প্রণয়ন কমিটির এক সভায় সভাপতির বক্তব্যে এ কথা বলেন তিনি। তাজুল ইসলাম বলেন, “সরকার দেশের আর্থ-সামাজিক উন্নয়নে নদ-নদী দূষণমুক্ত করা, প্রাকৃতিক সৌন্দর্য, উৎপাদনশীলতা ও নাব্যতা ফিরিয়ে আনতে বদ্ধপরিকর। ঢাকার চারপাশের নদীগুলো দখল ও দূষণমুক্ত করে এগুলোর নাব্যতা বৃদ্ধির জন্য সংশ্লিষ্ট সকলকে নিয়ে শিগগিরই একযোগে অভিযানে নামবে সরকার।” নৌপরিবহন মন্ত্রণালয় কর্তৃক ঢাকার আশপাশের নদ-নদী দখলমুক্ত করার অভিযানকে স্বাগত জানিয়ে মন্ত্রী বলেন, “ঢাকাসহ দেশের সকল নদ-নদীকে দখলমুক্ত, দূষণমুক্ত করতে এ অভিযান অব্যাহত রাখতে হবে।” তাজুল ইসলাম আরও বলেন, “যারা অবৈধভাবে নদ-নদী দখল করে আইন বহির্ভূত কাজ করে তারা মনে করে সরকারি অভিযান কিছুদিন চলার পর বন্ধ হয়ে যাবে এবং তারা আবারও দখলদারিত্ব শুরু করবে। এসব দখলকারীরা যেন সেই সুযোগ না পায় সেজন্য সব সময় তৎপর থাকতে হবে।” এ সময় প্রধানমন্ত্রী শেখ হাসিনার নির্দেশ অনুযায়ী ঢাকার আশপাশের সকল নদ-নদী দখল ও দূষণ রোধে যে মাস্টার প্ল্যান প্রণয়ণ করা হয়েছে রোড ম্যাপ অনুযায়ী তা দ্রুত বাস্তবায়ন করার জন্য সকলের সহযোগিতা কামনা করেন মন্ত্রী। সভায় নৌপরিবহন প্রতিমন্ত্রী খালিদ মাহমুদ চৌধুরী, স্থানীয় সরকার বিভাগের সিনিয়র সচিব হেলালুদ্দিন আহমদ, জাতীয় নদী রক্ষা কমিশনের চেয়ারম্যান, পানি উন্নয়ন বোর্ডের মহাপরিচালক, বিআইডব্লিউটিএ’র চেয়ারম্যান এবং ঢাকা ওয়াসার ব্যবস্থাপনা পরিচালকসহ অন্যান্যরা উপস্থিত ছিলেন।