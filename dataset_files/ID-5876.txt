বিশ্বের শীর্ষস্থানীয় টেকসই ব্যাংকগুলোর প্রতিনিধিরা ঢাকায় তিন দিনের এক আন্তর্জাতিক সম্মেলনে অংশ নিচ্ছেন। সম্মেলনে তাঁরা মূল্যবোধভিত্তিক ব্যাংকিংয়ের প্রতি তাঁদের দৃঢ় প্রতিশ্রুতি পুনর্ব্যক্ত করবেন। একটি নির্ভরযোগ্য এবং নিরাপদ ভবিষ্যতের জন্য কমিউনিটিতে এবং দেশে দেশে টেকসই বা সাস্টেইনেবল ব্যাংকিংয়ের বার্তা ছড়িয়ে দেওয়ার প্রয়োজনীতা সম্পর্কে আলোচনা করবেন। ৪৩টি দেশের ৭০টি ব্যাংক, ক্রেডিট ইউনিয়ন এবং ক্ষুদ্রঋণ প্রতিষ্ঠান নিয়ে গঠিত নেটওয়ার্ক-গ্লোবাল অ্যালায়েন্স ফর ব্যাংকিং অন ভ্যালুস (জিএবিভি) ঢাকার হোটেল র‌্যাডিসনে তিন দিনের এ সম্মেলন আয়োজন করছে। বাংলাদেশে এ আয়োজনের অংশীদার বেসরকারি ব্র্যাক ব্যাংক। জাতীয় সংসদের স্পিকার ড. শিরীন শারমিন চৌধুরী সম্মেলনের উদ্বোধন করবেন। সম্মেলন উপলক্ষে গতকাল হোটেল র‌্যাডিসনে এক সংবাদ সম্মেলনে বক্তব্য দেন জিএবিভি চেয়ার ডেভিড রাইলিং এবং ব্র্যাক ব্যাংকের এমডি অ্যান্ড সিইও সেলিম আর এফ হোসেন। সঞ্চালনা করেন ব্র্যাক ব্যাংকের হেড অব কমিউনিকেশনস ইকরাম কবীর। সংবাদ সম্মেলনে জানানো হয়, জলবায়ু পরিবর্তন মোকাবিলায় ব্যাংকগুলো অত্যন্ত গুরুত্বপূর্ণ ভূমিকা রাখতে পারে। সংবাদ সম্মেলনে জানানো হয়, 'ফ্রম পারস্পেকটিভস টু অ্যাকশন: ট্রান্সফরমেশনাল প্র্যাকটিস ইন অ্যাকশন' থিম নিয়ে ৫০ জনের বেশি প্রতিনিধি, বিশেষ করে সদস্য ব্যাংকের প্রধান নির্বাহীরা সম্মেলনে অংশ নিচ্ছেন। বাংলাদেশে এটি জিএবিভির দ্বিতীয় বার্ষিক শীর্ষ সম্মেলন। ১০ নভেম্বর একটি সর্বজনীন ইভেন্টে তাঁরা 'ব্যাংকিং অন ভ্যালুজ ডে' পালন করবেন। সংবাদ সম্মেলনে ডেভিড রাইলিং বলেন, সাম্প্রতিক বছরগুলোতে মূলধারার ব্যাংকগুলো ক্রমবর্ধমানভাবে তাদের সামাজিক উদ্দেশ্য এবং পরিবেশগত লক্ষ্যগুলোর কাছাকাছি অবস্থান নিয়েছে। কাজের মাধ্যমে তাদের প্রতিশ্রুতি পূরণ করতে হবে। ব্র্যাক ব্যাংকের সিইও বলেন, ব্যাংকগুলো জলবায়ু পরিবর্তন সম্পর্কে আরও সচেতন হয়ে উঠলে এবং শুধু মুনাফা অর্জনের পরিবর্তে দায়িত্বশীল অর্থায়নের পথ অবলম্বন করলে আরও বেশি সংখ্যক করপোরেট প্রতিষ্ঠান পরিবেশগত মানদণ্ড মেনে চলবে। করপোরেট প্রতিষ্ঠানগুলোকে মানদণ্ড মেনে চলতে বাধ্য করতে পারলে পরিবেশগত অবক্ষয় বন্ধ হবে এবং জলবায়ু পরিবর্তন এবং বৈশ্বিক উষ্ণতার বিরুদ্ধে লড়াই করতে সাহায্য করবে।