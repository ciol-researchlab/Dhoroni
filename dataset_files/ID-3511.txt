দেশে প্রথমবারের মতো অনুষ্ঠিত হতে যাচ্ছে জাতীয় পরিবেশ অলিম্পিয়াড। পরিবেশ সংরক্ষণ, পরিবেশ দূষণ নিয়ন্ত্রণ, জলবায়ু পরিবর্তন ও টেকসই উন্নয়নে জনসচেতনতা বৃদ্ধির লক্ষ্যে এই অলিম্পিয়াডের আয়োজন করতে যাচ্ছে বাংলাদেশ পরিবেশবিদ সোসাইটি। আজ বৃহস্পতিবার সকালে রাজধানীর ঢাকা রিপোর্টার্স ইউনিটিতে এক সংবাদ সম্মেলনে এসব জানিয়েছে সংগঠনটি। সংবাদ সম্মেলনে লিখিত বক্তব্য পাঠ করেন পরিবেশবিদ সোসাইটির শিক্ষা ও পেশাগত উন্নয়নের পরিচালক এফ এম আশরাফুল আলম। তিনি জানান, এই অলিম্পিয়াডে আঞ্চলিক পর্যায়ে অনলাইনে প্রতিযোগিতা হবে ২১ জুলাই। রাজধানীর আগারগাঁওয়ের ইনস্টিটিউট অব আর্কিটেকচার বাংলাদেশে জাতীয় পর্যায়ে প্রতিযোগিতা অনুষ্ঠিত হবে ২৯ জুলাই। সেখানে ওই দিনই পুরস্কার বিতরণী ও সমাপনী অনুষ্ঠান হবে। পুরস্কার বিতরণীতে প্রধান অতিথি হিসেবে উপস্থিত থাকবেন পরিবেশ, বন ও জলবায়ু উপমন্ত্রী হাবিবুন নাহার। আশরাফুল আলম বলেন, এই অলিম্পিয়াডে অংশ নিতে পারবেন দেশের বিভিন্ন বিশ্ববিদ্যালয়ে পরিবেশবিজ্ঞান বিষয়ে অধ্যয়নরত শিক্ষার্থীরা। এতে অংশ নিতে শিক্ষার্থীদের নিবন্ধন করতে হবে। আগামী ১৯ জুলাই পর্যন্ত এই নিবন্ধন করা যাবে। নিবন্ধন করা যাবে এই লিংকে: বিশ্ব পরিবেশ দিবস (১৯৭২-২০২৩), রিও আর্থ সামিট, জাতীয় ও আন্তর্জাতিক পরিবেশবিষয়ক সংস্থা, বাংলাদেশ প্রচলিত পরিবেশ আইন ও নীতিমালা, নবায়নযোগ্য শক্তি, টেকসই উন্নয়ন লক্ষ্যমাত্রা, ব্লু ইকোনমি এবং ক্লাইমেট স্মার্ট সিটি, প্রাকৃতিক দুর্যোগ, ও দুর্যোগ ব্যবস্থাপনা, জলবায়ু পরিবর্তন, সমুদ্রপৃষ্ঠের উচ্চতা বৃদ্ধি এবং বাংলাদেশ, পানি, স্যানিটেশন ও বর্জ্য ব্যবস্থাপনা, পরিবেশ দূষণ—বায়ু, পানি, নদী, শব্দ, প্লাস্টিক, বাংলাদেশের সাম্প্রতিক পরিবেশগত হুমকি ও গৃহীত পদক্ষেপ অলিম্পিয়াডের বিষয়বস্তু বলেও সংবাদ সম্মেলনে উল্লেখ করেন আয়োজকেরা। এই সংবাদ সম্মেলনে প্রধান অতিথির বক্তব্যে মাওলানা ভাসানী বিজ্ঞান ও প্রযুক্তি বিশ্ববিদ্যালয়ের কোষাধ্যক্ষ অধ্যাপক মো. সিরাজুল ইসলাম বলেন, ‘পরিবেশ বাঁচলে আমরা বাঁচব। আমাদের পরিবেশও দরকার, উন্নয়নও দরকার। পরিবেশ ঠিক রেখে উন্নয়ন করতে হবে। এই অলিম্পিয়াড এসব বিষয়ে সচেতনতা তৈরিতে ভূমিকা রাখবে।’ এ সময় আরও বক্তব্য দেন পরিবেশবিদ সোসাইটির নির্বাহী পরিচালক আবু জুবায়ের, প্রশাসন ও অর্থের পরিচালক শেখ আবু জাহিদ, নির্বাহী সদস্য আতিকুর রহমান ও পিডিসিএ–র ইন্টারন্যাশনাল লিমিটেডের চিফ অপারেটিং কর্মকর্তা মো. জিয়াউর রহমান। এই আয়োজনের প্রধান পৃষ্ঠপোষক মিউচুয়াল ট্রাস্ট ব্যাংক লিমিটেড (এমটিবি)। সহপৃষ্ঠপোষক হিসেবে রয়েছে চেঞ্জ ইনিশিয়েটিভ, পিডিসিএ, অনুসন্ধানী ক্রিডস, সিইআরইএস, পিএসএল, গ্রিনবাড়, সাইকা-শান্তা অ্যাসোসিয়েটস, সাসটেনেবল রিসার্চ অ্যান্ড কনসালট্যান্সি লিমিটেড (এসআরসিএল), জিপিএডি, এসএটিও, গ্রিন আর্থ টেকনোলজি, বি-অ্যাডভ্যান্সি, একিউএমএস ও সাসটেইনেবল অ্যানার্জি সলিউশন অ্যান্ড ইঞ্জিনিয়ারিং ডেভেলপমেন্ট সার্ভিস।