গত সাত বছর ধরে ইংরেজি নববর্ষ উদযাপনের সময় বায়ু ও শব্দ দূষণের তীব্রতা পর্যবেক্ষণ করে আসছে বায়ুমণ্ডলীয় দূষণ অধ্যয়ন কেন্দ্রের (ক্যাপস) গবেষণা দল। অধ্যাপক ড. আহমদ কামরুজ্জামান মজুমদারের নেতৃত্বে পরিচালিত এই গবেষণায় নববর্ষ উদযাপনের কয়েক ঘণ্টা আগে ও পরে বায়ু এবং শব্দ দূষণের মাত্রা পরিমাপ করা হয়। এতে দেখা যায়, ২০২৪ সালের নববর্ষের রাত ১১-১২টার তুলনায় পরবর্তী ১ ঘণ্টায় বায়ুদূষণের পরিমাণ প্রায় ৬৪ মাইক্রোগ্রাম (৩৫%) বেশি ছিল। সর্বোচ্চ বায়ুদূষণ (পার্টিকেল ২.৫) রেকর্ড হয় ২৪৯ মাইক্রোগ্রাম/ঘনমিটার যা বায়ুমান সূচকে অত্যন্ত অস্বাস্থ্যকর হিসেবে বিবেচিত। আতশবাজি, পটকা বা এ জাতীয় শব্দ সৃষ্টিকারী বস্তু সাধারণত পটাশিয়াম পারক্লোরেট, বিষাক্ত বেরিয়াম নাইট্রেট, পার্লাইট পাউডার, ম্যাগনেসিয়াম, অ্যালুমিনিয়াম খাদ ও মাটি-পাথর ইত্যাদি দিয়ে তৈরি। এগুলো পোড়ালে উল্লেখযোগ্য পরিমাণে বায়ু দূষণকারী পদার্থ নির্গত হয়। যার মধ্যে রয়েছে পার্টিকেল ২.৫ ও পার্টিকেল ১০, নাইট্রোজেন অক্সাইড, সালফার ডাই অক্সাইড এবং কার্বন মনোক্সাইড ইত্যাদি। এই দূষকগুলো হাঁপানি, ব্রঙ্কাইটিস এবং ফুসফুসের ক্যান্সারসহ বিভিন্ন ধরনের শ্বাসকষ্টের কারণ হতে পারে। ক্যাপসের গবেষণা দল মাঠ পর্যবেক্ষণে দেখতে পায়, রাত সাড়ে ১১টা থেকে শুরু করে ভোর ৫টা পর্যন্ত আতশবাজি ও পটকা ফোটানো হয়েছে। তবে সবচেয়ে বেশি শব্দদূষণ হয়েছে রাত ১২টা থেকে সাড়ে ১২টা পর্যন্ত। ২০২৪ সালের প্রথম ঘণ্টায় শব্দ দূষণের হার আগের দিনের (৩০ ডিসেম্বর) তুলনায় প্রায় ৪২% বৃদ্ধি পায় এবং বেশিরভাগ সময় শব্দের মাত্রা ৮০ থেকে ৯০ ডেসিবলের মধ্যে ছিল। ৭০ ডেসিবলের অধিক মাত্রার শব্দ মানুষসহ পশু-পাখির বধিরতা সৃষ্টি করতে সক্ষম। এমনকি এই শব্দ গর্ভপাত, শিশুমৃত্যু ও বয়স্কদের হৃদযন্ত্রের ঝুঁকিও বাড়ায়। নববর্ষের উদযাপনের এই প্রচণ্ড শব্দে পাখিরা ওড়াউড়ি করে এবং গাছে বা বিল্ডিংয়ের দেয়ালে আঘাত পেয়ে নিচে পড়ে গিয়ে আহত হয়েছে এমনকি মারাও গিয়েছে।