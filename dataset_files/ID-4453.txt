সারাদেশে দিন ও রাতের তাপমাত্রা সামান্য বৃদ্ধি পেতে পারে বলে জানিয়েছে বাংলাদেশ আবহাওয়া অধিদপ্তর। এছাড়াও দিনাজপুর, পঞ্চগড়, কুড়িগ্রাম, চুয়াডাঙ্গা ও মৌলভীবাজার জেলায় মৃদু শৈত্যপ্রবাহ বয়ে যাচ্ছে বলেও জানানো হয়েছে। সোমবার (১৭ জানুয়ারি) এক বুলেটিনে এ তথ্য জানিয়েছে আবহাওয়া অধিদপ্তর। বুলেটিনে বলা হয়েছে, সোমবার কিছু জায়গায় শৈত্যপ্রবাহ কমতে পারে। মধ্যরাত থেকে সকাল পর্যন্ত দেশের কোথাও কোথাও হালকা থেকে মাঝারি ধরনের কুয়াশা পড়তে পারে। এছাড়া অস্থায়ীভাবে আংশিক আকাশ মেঘাচ্ছন্নসহ সারাদেশের আবহাওয়া শুষ্ক থাকতে পারে। আবহাওয়া অফিসের তথ্য অনুযায়ী, রবিবার দেশের সর্বনিম্ন তাপমাত্রা রেকর্ড করা হয়েছে রংপুর বিভাগের তেতুলিয়ায় ৮.৭ ডিগ্রি সেলসিয়াস এবং সর্বোচ্চ তাপমাত্রা রেকর্ড করা হয়েছে কক্সবাজার জেলার টেকনাফে ৩০.২ ডিগ্রি সেলসিয়াস।