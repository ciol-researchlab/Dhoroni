দাবদাহের কারণে ইউরোপ, এশিয়া ও যুক্তরাষ্ট্রের কিছু অঞ্চলের মানুষের জীবন দুর্বিষহ হয়ে উঠেছে। বিশেষজ্ঞরা বলেছেন, জীবাশ্ম জ্বালানি পোড়ানোর কারণে জলবায়ু পরিবর্তন হয়েছে। ফলে অতিরিক্ত তাপমাত্রায় আবহাওয়ার চরম অবনতি হয়েছে। অতিরিক্ত তাপমাত্রার কারণে জনজীবনে বড় প্রভাব পড়তে পারে, যা স্বাস্থ্য নিরাপত্তার জন্য উদ্বেগজনক বলে অভিহিত করেছেন তারা। বুধবার ফ্রান্স কর্তৃপক্ষ দেশের কিছু অঞ্চলে তাপমাত্রা ৪০ ডিগ্রি ছাড়িয়ে যেতে পারে বলে সতর্কতা জারি করে। গত কয়েকদিন ধরেই দাবানলের কারণে গ্রিসের বহু এলাকার বনাঞ্চল পুড়ছে। বাতাসের কারণে আগুনের তাপ ছড়িয়ে পড়েছে এথেন্স ও দূরের পর্যটন দ্বীপ রোডসেও। ভয়ে অনেক বাসিন্দাই ঘরবাড়ি ছেড়ে পালাচ্ছেন। আগুন ছড়িয়ে পড়ার হুমকিতে থাকা শহর পৌরনারির বাসিন্দা দিমিত্রিস মাইকেলাস বলেন, “২৭ বছর বয়সে এই বাড়ি বানিয়েছি। এখন সেটি হুমকির মুখে। ভয় পাচ্ছি। তবে বাড়ি ছেড়ে যাবো না। প্রয়োজনে পুড়তে দেখবো।” সম্প্রতি বেইজিংয়ে টানা ২৭ দিন তাপমাত্রা ৩৫ ডিগ্রি সেলসিয়াসের ওপরে ছিল। এতে প্রায় ২৩ বছর পুরনো রেকর্ড ভেঙেছে। ২২ বছর বয়সী ছাত্র কিউ ইচং বলেন, “দুপুরের দিকে আমার মনে হয় শরীর কেউ ঝলসে দিচ্ছে। চামড়া পুড়ে যাচ্ছে। বেইজিংয়ে এমন গ্রীষ্ম আগে দেখিনি।” ফিনিক্সেও গত ২০ দিন ধরে অতিরিক্ত তাপমাত্রা বইছিল। ১৯তম দিনে তাপমাত্রা ৪৩.৩ ডিগ্রি সেলসিয়াসে উঠে যায়। যা ৪৯ বছরের রেকর্ড ভেঙেছে। দক্ষিণ ফ্রান্সের আলপে ডি হুয়েজের আল্পাইন স্কি রিসর্টে রেকর্ড ২৯.৫ ডিগ্রি সেলসিয়াস তাপমাত্রা নিবন্ধ করেছে আবহাওয়া অফিস। দেশটির পিরেনিসের পাদদেশে ভার্দুনে প্রথমবারের মতো ৪০.৬ ডিগ্রি সেলসিয়াস রেকর্ড করা হয়। তাপপ্রবাহে বিপাকে লাখো মানুষ ক্যানারি দ্বীপপুঞ্জে লা পালমা দ্বীপে সম্প্রতি ভয়াবহ দাবানল ছড়িয়ে পড়ে। এতে প্রায় ৩৫,০০০ হেক্টর বন পুড়ে যায়। প্রায় ৪০০ অগ্নিনির্বাপক কর্মী আগুন নিয়ন্ত্রণে কাজ করছেন। এরইমধ্যে আশপাশের এলাকা থেকে ৪,০০০ বাসিন্দাকে সরিয়ে নেওয়া হয়েছে। বাতাসে আগুনের ধোয়া ছড়িয়ে পড়ায় স্থানীয় বাসিন্দাদের মাস্ক পরতে অনুরোধ করেছে কর্তৃপক্ষ। ইতালি ও স্পেনে অতিরিক্ত তাপমাত্রার কারণে তিনটি অঞ্চলে আবহাওয়ার রেড অ্যালার্ট জারি করা হয়েছে। সার্ডিনিয়া এবং সিসিলির ইতালীয় দ্বীপে ২০২১ সালের পর আবারও ৪৮.৮ ডিগ্রি আপমাত্রা রেকর্ড করা হয়েছে। রোমেও ৪০ ডিগ্রি তাপমাত্রা রেকর্ড করা হয়েছে। যুক্তরাষ্ট্রের অনেক শহরেই তীব্র তাপপ্রবাহ বয়ে গেছে। টেক্সাসের সান অ্যাঞ্জেলো শহরে ৪০-৪২ ডিগ্রি তাপপ্রবাহ রেকর্ড করা হয়। এই গরম কবে নাগাদ কমতে পারে তা নিয়ে কিছুই জানাতে পারেনি আবহাওয়া অধিদপ্তর। অ্যারিজোনায় রাজ্যে ফিনিক্স স্কাই হারবার বিমানবন্দরে ৪৩.৩ ডিগ্রি তাপমাত্রা রেকর্ড করা হয়। এত ১৯৭৪ সালে রেকর্ড করা সর্বোচ্চ তাপমাত্রার রেকর্ড ভেঙ্গে যায়। ফ্রান্সের পিয়েরে-সাইমন ল্যাপ্লেস জলবায়ু ইনস্টিটিউটের পরিচালক রবার্ট ভাউটার্ড বলেন, “ইউরোপ ও বিশ্বজুড়ে তাপপ্রবাহ কোনো একক ঘটনা নয়। বহু কারণে এমন তাপপ্রবাহ বইছে। আর সবগুলো কারণের মূল একটি কারণ হলো- জলবায়ু পরিবর্তন।”