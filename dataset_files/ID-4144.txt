দূষণের মানমাত্রা বিবেচনায় বছরের অধিকাংশ সময় 'অস্বাস্থ্যকর' থাকে রাজধানী ঢাকার বাতাস। মাঝেমধ্যে এটা 'বিপজ্জনক' পর্যায়ে ঠেকে। বায়ুদূষণের সবচেয়ে নাজুক পরিস্থিতি থাকে শীতকালে। গত জানুয়ারিতে অতিরিক্ত অস্বাস্থ্যকর বা দুর্যোগপূর্ণ ছিল ৯ দিন, যা গত সাত বছরের জানুয়ারির তুলনায় সবচেয়ে বেশি। বাকি দিনগুলোর এক দিনও মেলেনি বিশুদ্ধ বায়ু। শীত কমে এলেও ফেব্রুয়ারিতে নির্মল বায়ু নিতে পারেনি নগরবাসী। গতকাল সোমবারও বিশ্বের সবচেয়ে দূষিত বাতাসের মানের তালিকায় শীর্ষে ছিল ঢাকা। জানুয়ারির তুলনায় ফেব্রুয়ারিতে দূষণ কিছুটা কমলেও সাত বছরের চেয়ে এ মাস বায়ুদূষণে ছিল শীর্ষে। তবে এই মাসে দূষণে ঢাকাকে টেক্কা দিয়েছে কুমিল্লা নগর। ফেব্রুয়ারিতে গতকাল পর্যন্ত দূষিত বাতাসের নগরের তালিকার শীর্ষে চারবার উঠে আসে কুমিল্লার নাম। স্টামফোর্ড বিশ্ববিদ্যালয়ের বায়ুমণ্ডলীয় দূষণ অধ্যয়ন কেন্দ্র (ক্যাপস) জানিয়েছে, গত সাত বছরে সবচেয়ে বেশি বায়ুদূষণ হয়েছে চলতি বছরের প্রথম দুই মাসে। এর মধ্যে সব রেকর্ড ভেঙে সবচেয়ে বেশি দূষিত সময় কেটেছে জানুয়ারিতে। বায়ুদূষণের সর্বোচ্চ স্তরকে 'দুর্যোগপূর্ণ' বলা হয়। ২০১৭ সালের জানুয়ারিতে বায়ুদূষণে 'দুর্যোগপূর্ণ' দিনের সংখ্যা ছিল ৫। ২০১৮ থেকে ২০২২ সাল পর্যন্ত পাঁচ বছরে এমন দিনের সংখ্যা যথাক্রমে ৪, ৪, ৪, ৭ ও ১। গত জানুয়ারিতে ৯ দিন রাজধানীর বায়ুর মান দুর্যোগপূর্ণ ছিল, যা গত সাত বছরের মধ্যে সর্বোচ্চ। এ মাসে ২০ দিন ছিল অত্যন্ত অস্বাস্থ্যকর মাত্রায়। ঢাকায় ১৩ জানুয়ারি একিউআই স্কোর ছিল এ মাসের মধ্যে সবচেয়ে বেশি (৪০৪)। এদিকে জানুয়ারির চেয়ে ফেব্রুয়ারিতে দূষণ কিছুটা কমলেও তা গত সাত বছরের তুলনায় বেশি ছিল। এই মাসে গতকাল পর্যন্ত আট দিন অস্বাস্থ্যকর, ১৫ দিন খুবই অস্বাস্থ্যকর এবং চার দিন ছিল অত্যন্ত অস্বাস্থ্যকর মাত্রায়। সুইজারল্যান্ডভিত্তিক বায়ুর মান পর্যবেক্ষণকারী প্রযুক্তি প্রতিষ্ঠান আইকিউ এয়ার দূষিত বাতাসের শহরের তালিকা প্রকাশ করে। একিউআই সূচকে স্কোর (নম্বর) ৫০ বা এর নিচে থাকলে বায়ুর মান ভালো বলে ধরা হয়। স্কোর ২০১ থেকে ৩০০ হলে বায়ুর মান খুবই অস্বাস্থ্যকর এবং ৩০১-এর বেশি হলে দুর্যোগপূর্ণ অবস্থা বলে ধরা হয়। গত মাসে বেসরকারি সংস্থা ওয়াটারকিপার্স বাংলাদেশ কনসোর্টিয়ামের ঢাকা শহরের পানি, বায়ু ও শব্দদূষণবিষয়ক পরিবীক্ষণে বলা হয়েছে, ৪৮ দিন ছাড়া বছরের বাকি সময় (৩১৭ দিন) ঢাকার বাতাস বিশ্ব স্বাস্থ্য সংস্থার নির্মল বায়ুর মানমাত্রার চেয়ে খারাপ থাকে। স্বাভাবিক সময়ের চেয়ে শীতকালে ঢাকার বাতাস ১৬ গুণ বেশি দূষিত থাকছে। গবেষণায় উঠে এসেছে, বছরের অর্ধেক সময় ঢাকার সবচেয়ে দূষিত বায়ু থাকে শাহবাগ এলাকায়। বর্ষায় সবচেয়ে দূষিত মিরপুরের বায়ু। বর্ষার পরের সময়টাতে তেজগাঁওয়ের বাতাস সবচেয়ে দূষিত থাকে। দূষণে ঢাকাকেও টেক্কা দিচ্ছে কুমিলল্গা :২০২১ সালের ৩ জানুয়ারি '৬৪ জেলার বায়ুদূষণ সমীক্ষা ২০২১' উপস্থাপন করে ক্যাপস। ওই সমীক্ষায় দূষিত ৩৪ জেলার তালিকায়ও নাম ছিল না কুমিল্লার। ২০১৯ সালের জুনে পরিবেশ অধিদপ্তরের বায়ুমান মানমাত্রা তদারকি স্টেশনের তথ্যে বলা হয়, দেশের সবচেয়ে কম বায়ুদূষণের জেলা কুমিলল্গা। অথচ ফেব্রুয়ারি মাসে স্বাস্থ্যকর এই নগরীর বাতাস সারা বিশ্বকে টপকে জনস্বাস্থ্যের জন্য মারাত্মক হুমকি হয়ে উঠেছে। এ মাসে চার দিনে বিশ্বে দূষিত শহরের তালিকায় কুমিলল্গার নাম এসেছে চারবার। আইকিউ এয়ারের তথ্যমতে, ৪ ফেব্রুয়ারি কুমিল্লার আইকিউ স্কোর ছিল ২৬৫ পিপিএম। ৬ ফেব্রুয়ারি ছিল ২৮১ পিপিএম, ১৮ ফেব্রুয়ারি ছিল ২৮৯ পিপিএম। গত ২২ ফেব্রুয়ারি তালিকায় ১৬৪ স্কোর নিয়ে বিশ্বের দূষিত শহরের তালিকায় রাজধানীর অবস্থান ছিল অষ্টম। আর রাজধানীকে ছাড়িয়ে কুমিল্লায় দূষণমাত্রা বলা হয়েছে ১৭৩। এই মাসের প্রথম ২৭ দিনের মধ্যে ১৯ দিনই কুমিল্লার বায়ুমান ছিল 'খুবই অস্বাস্থ্যকর'। আট দিন ছিল 'অস্বাস্থ্যকর'। বাংলাদেশ পরিবেশ আন্দোলনের (বাপা) কুমিলল্গা অঞ্চলের সভাপতি মোসলেহ উদ্দিন আহমেদ বলেন, অপরিকল্পিত ভবন নির্মাণ, ট্রাক্টরে করে মাটি-ইট সরবরাহ, উন্মুক্তভাবে ভবন নির্মাণ, সড়কে যেখানে সেখানে মাটি-বালু-ইট-সিমেন্ট ফেলে রাখা, যানবাহনের ধোঁয়া, ইটভাটা ও ঘনবসতি বেশি হওয়া বায়ুদূষণের তালিকার শীর্ষে নাম থাকার বড় কারণ। ক্যাপসের চেয়ারম্যান অধ্যাপক ড. আহমদ কামরুজ্জামান মজুমদার বলেন, এখন ঢাকার বায়ুদূষণের বড় একটি ক্ষেত্র হয়ে দাঁড়িয়েছে বর্জ্য পোড়ানো। এটি নগরের বায়ুকে ক্রমান্বয়ে ক্ষতিকর থেকে অতি ক্ষতিকর মাত্রায় নিয়ে যাচ্ছে। ঢাকা বিশ্ববিদ্যালয়ের রসায়ন বিভাগের অধ্যাপক ও বায়ুদূষণবিষয়ক গবেষক ড. আবদুস সালাম বলেন, আদালত বিভিন্ন সময় বায়ুদূষণ নিয়ে দিকনির্দেশনা দিয়ে থাকেন। তবে আদালত যখন এসব দিকনির্দেশনা দেন, তখন সরকার বা সংশ্নিষ্ট কর্তৃপক্ষ একটু তৎপর হয়। কিছু দিন পর আবার ঝিমিয়ে পড়ে। এখানে পরিবেশ অধিদপ্তরের বড় ভূমিকা রাখা দরকার। বায়ুদূষণ এখন এ রাষ্ট্রের বড় সমস্যা।