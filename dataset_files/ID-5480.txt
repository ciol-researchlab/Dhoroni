স্থলভাগের অনেকটাই কাছে চলে এসেছে ঘূর্ণিঝড় ইয়াস। ভারতের ওডিশা রাজ্যের ধামরা এলাকা থেকে মাত্র ৪০ কিলোমিটার দূরে রয়েছে ইয়াস। ওডিশার বালাসোর থেকে ৯০ কিলোমিটার দক্ষিণ ও দক্ষিণ-পূর্বে অবস্থান করছে। যেকোনো সময় এটি ভারতের উপকূলে আঘাত হানতে পারে। বুধবার সকাল সাতটার দিকে ভারতের আবহাওয়া বিভাগ এ তথ্য জানিয়েছে। খবর এনডিটিভি ও হিন্দুস্তান টাইমসের সকাল সাড়ে সাতটার দিকে ঘণ্টায় এর গতিবেগ ছিল ১৩০ থেকে ১৪০ কিলোমিটার। ইয়াসের প্রভাব ওডিশা রাজ্যে ঝড়ো বাতাস এবং ব্যাপক বৃষ্টিপাত হচ্ছে। ওডিশায় আঘাত হানার সময় সমুদ্রে ঢেউয়ের উচ্চতা থাকবে দুই থেকে চার মিটার। এই রাজ্যের জগৎসিংহপুর, কেন্দ্রপাড়া, ভাদরাক এলাকায় বাতাসের গতিবেগ থাকবে ১৫৫ থেকে ১৬৫ কিলোমিটার। দমকা বাতাসের গতিবেগ থাকবে ১৮৫ কিলোমিটার। ইয়াসের বাইরের দিকের মেঘ স্থলভাগের উপর আছে। তুলনামূলকভাবে সমুদ্রে কম সময় ছিল ইয়াস। এ কারণে প্রবল বা সুপার সাইক্লোনে পরিণত হতে পারেনি ইয়াস।