তাপপ্রবাহ থেকে মুক্তি পেল কলকাতা। সাত দিনের তাপপ্রবাহের পর অবশেষে কলকাতার পারদ নামল ৪০ ডিগ্রির নীচে। বৃহস্পতিবার কলকাতায় অস্বস্তিকর গরম থাকলেও তাপপ্রবাহ হয়নি বলে জানাল আলিপুর আবহাওয়া দফতর। সেই সঙ্গে মহানগরবাসীদের জন্য আগামী কয়েক দিনের স্বস্তিরও ইঙ্গিতও দিয়েছে তারা। বৃহস্পতিবার কলকাতার সর্বোচ্চ তাপমাত্রা ছিল ৩৯.২ ডিগ্রি সেলসিয়াস। যা স্বাভাবিকের থেকে ৩.৮ ডিগ্রি বেশি। তবে বুধবারের থেকে ২.৮ ডিগ্রি কম। অর্থাৎ এক ধাক্কায় ৪২ ডিগ্রি সেলসিয়াস থেকে প্রায় ৩ ডিগ্রি নেমেছে পারদ। যার কারণ মূলত রাজ্যের কয়েকটি জেলায় বৃষ্টিপাত বলেই মনে করা হচ্ছে। আবহবিদেরা আগেই জানিয়েছিলেন, রবিবার থেকে দক্ষিণবঙ্গে বৃষ্টির অনুকূল পরিবেশ তৈরি হবে। তার আগে দক্ষিণবঙ্গের সব ক’টি জেলাতেই কমবে তাপপ্রবাহের তীব্রতা। কোথা কোথাও তাপপ্রবাহ আর না-ও হতে পারে। সেই অনুমান মিলিয়ে দিয়েই বৃহস্পতিবার আর তাপপ্রবাহ হয়নি কলকাতায়। আবহবিদেরা জানিয়েছেন, বর্তমানে যা পরিস্থিতি, তাতে আগামী কয়েক দিনে তাপমাত্রা আরও কিছুটা কমতে পারে। হাওয়া অফিস জানাচ্ছে আগামী দু’-তিন দিনে আরও ২-৩ ডিগ্রি সেলসিয়াস কমতে পারে কলকাতার তাপমাত্রা। তবে পারদ নামলেও অস্বস্তিকর গরম কাটবে না এখনই। বুধবার কয়েকটি জেলায় বৃষ্টির পর বাতাসে আর্দ্রতার পরিমাণ বেড়েছে। ফলে গত কয়েক দিনের শুষ্ক গরম কেটে বৃহস্পতিবারের গরম ছিল কিছুটা প্যাচপেচে অস্বস্তিকর। আপাতত কলকাতায় এই রকম গরমই বজায় থাকবে বলে অনুমান করা হচ্ছে। আবহাওয়াবিদেরা জানিয়েছেন, কলকাতার মতোই রাজ্যের অন্য জেলাগুলিতেও বৃহস্পতিবারের পারদ ছিল কিছুটা নিম্নমুখী।