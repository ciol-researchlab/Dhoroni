নোবেল বিজয়ী অর্থনীতিবিদ ও অধ্যাপক জোসেফ স্টিগলিৎজের মতে, 'যা আপনি পরিমাপ করেন, তা আপনার পরবর্তী পদক্ষেপকে প্রভাবিত করবে। কোনো কাজের সঠিক সূচক পরিমাপ করতে না পারলে সঠিক কাজ আপনি করতে পারবেন না।' তেমনি, বাস্তবায়নের অগ্রগতি কিংবা ফলাফল বোঝার জন্য যে কোনো প্রকল্প বা অর্থায়নকে পর্যবেক্ষণ করা জরুরি; হোক সেটা দেশীয় সম্পদে কিংবা কোনো বৈদেশিক সহায়তায়। আন্তর্জাতিক জলবায়ু অর্থায়নও এর ব্যতিক্রম নয়। আন্তর্জাতিক জলবায়ু অর্থায়ন যেহেতু অনুন্নত এবং স্বল্পোন্নত দেশে জলবায়ু পরিবর্তন প্রশমন ও অভিযোজনের উদ্দেশ্যে দেওয়া হয়; এটা জানা জরুরি, এ অর্থায়নের আওতায় গৃহীত প্রকল্পগুলো বাস্তবে কতটুকু ভূমিকা রাখতে পারছে কিংবা ভবিষ্যতে প্রয়োজনীয় ভূমিকা রাখতে পারবে কিনা। মনে রাখতে হবে, জলবায়ু পরিবর্তনে যাদের দায় একেবারেই কম কিন্তু সবচেয়ে বেশি ক্ষতিগ্রস্ত, তাদের সহায়তায় জলবায়ু অর্থায়ন প্রদান বৈশ্বিক জলবায়ু চুক্তির একটি মূল ভিত্তি। লক্ষ্য হলো, জলবায়ু পরিবর্তনের অভিঘাতের সঙ্গে অভিযোজনের পাশাপাশি এ দেশগুলোকে রূপান্তরিত পরিবর্তনে সহায়তা করা। অবশ্যই গতানুগতিক ধারা থেকে গ্রিনহাউস গ্যাস নির্গমনের হার কমানো। ধনী দেশগুলো এমনিতেই তাদের বার্ষিক স্থূল জাতীয় আয়ের শূন্য দশমিক ৭ শতাংশ উন্নয়নশীল ও অনুন্নত দেশগুলোকে উন্নয়ন সহায়তার অংশ হিসেবে প্রদান করতে প্রতিশ্রুত। টেকসই উন্নয়ন, জলবায়ু পরিবর্তন ও জ্বালানি নীতিমালার পরিপ্রেক্ষিতে বিভিন্ন দেশ আজকাল উন্নয়ন সহায়তায় টেকসই উন্নয়নের কিছু মাপকাঠি/সূচক সংযুক্ত করে থাকে। তথাপি, স্বতন্ত্র উদ্দেশ্য ও বৈশিষ্ট্যের কারণে আন্তর্জাতিক জলবায়ু অর্থায়ন গতানুগতিক উন্নয়ন সহায়তা থেকে ভিন্ন। শুধু অর্থায়নের আকার বড় দেখানো এবং উন্নয়ন সহায়তার অঙ্গীকার পূরণ হয়েছে বোঝাতে, জলবায়ু অর্থায়নকে উন্নয়ন সহায়তার সঙ্গে সংযুক্ত করলে তা বাস্তবিক অর্থে অনুন্নত দেশগুলোকে ক্ষতিগ্রস্ত করে। যেহেতু উন্নত দেশগুলোর জলবায়ু অর্থায়নেও দায়বদ্ধতা রয়েছে; দ্বৈত গণনার সমস্যা দূর করে উন্নয়ন সহায়তা ও জলবায়ু অর্থায়ন আলাদাভাবে প্রতিবেদনে প্রকাশিত হওয়া উচিত। জলবায়ু অর্থায়ন যেমন একটি দেশের কাজে লাগতে হবে, তেমনি তা যেন একটি দুর্দশাগ্রস্ত দেশকে আরও বিপদে ফেলে না দেয়। প্রচলিত ধারণা হলো, মধ্যম আয়ের দেশগুলোকে জলবায়ু অর্থায়ন করার সময় সচরাচর 'ঋণ' দেওয়া হয়। কিন্তু অক্সফামের 'জলবায়ু অর্থায়ন প্রতিবেদন ২০২০'-এ প্রকাশিত তথ্য বিশ্নেষণে, অনুন্নত ও ছোট দ্বীপরাষ্ট্রগুলোতে ২০১৭-১৮ সালে দেওয়া জলবায়ু অর্থায়নের একটি উল্লেখযোগ্য অংশে 'ঋণ' এবং 'অনুদানবিহীন' আর্থিক উপকরণের প্রয়োগ দেখা যায়। দেনায় জর্জরিত একটি দেশের পক্ষে জলবায়ু অর্থায়নের নামে ঋণ নেওয়া একেবারেই অসম্ভব ও অবাস্তব। আবার শিক্ষা, স্বাস্থ্য ও অন্যান্য প্রাথমিক পরিষেবা মেটাতে যেসব গরিব দেশকে প্রতিনিয়ত হিমশিম খেতে হয়; জলবায়ু অর্থায়নের ঋণ সুদ সমেত পরিশোধ করতে গিয়ে তারা আরও বিপদেই না পড়ে যায়! সহজে অনুমেয়, ঋণের বোঝা বেড়ে গেলে একটি গরিব দেশের পক্ষে রূপান্তরিত পরিবর্তনের জন্য প্রয়োজনীয় সক্ষমতা অর্জন কতটা কঠিন। প্রশ্ন থেকে যায়, জলবায়ু পরিবর্তনের সঙ্গে যুদ্ধের আগেই কি তাদের পরাজয় নির্ধারিত? শুধু অর্থ ছাড়ের উদ্দেশ্যে বাস্তবায়িত হয় যে প্রকল্পগুলো অর্থাৎ টেকসই নয় কিংবা জলবায়ু পরিবর্তনে বিশেষভাবে দায়ী জ্বালানিকে (কয়লা) উৎসাহিত করে, তাতে অত্যন্ত যৌক্তিক কারণে আন্তর্জাতিক জলবায়ু অর্থায়ন করা উচিত নয়। বিশ্বব্যাপী কার্বন নিরপেক্ষতার অঙ্গীকারের ঢেউয়ে ২০৫০ সাল নাগাদ এ অবকাঠামোগুলোর অধিকাংশ মূল্যহীন হয়ে পড়বে। গরিব দেশগুলো বাস্তবিকই প্রকল্পগুলোর পূর্ণ সুবিধা নিতে পারবে না। আরও শঙ্কার জায়গা হলো, এসব প্রকল্প বাস্তবায়িত হলে বৈশ্বিক গ্রিনহাউস গ্যাস নির্গমন বাড়বে বৈ কমবে না। আবার, আন্তর্জাতিক জলবায়ু সম্মেলন বা কর্মশালাগুলোতে প্রায়ই কথা হয় নতুন ও অতিরিক্ত জলবায়ু অর্থায়ন নিয়ে। ২০১০ সালে মেক্সিকোর কানকুন জলবায়ু সম্মেলনে অনুন্নত ও উন্নয়নশীল দেশগুলোকে বার্ষিক ১০০ বিলিয়ন ডলার প্রদানে উন্নত দেশগুলো সম্মত হয়েছিল এবং প্যারিস সম্মেলনেও তারা সে প্রতিশ্রুতি পুনর্ব্যক্ত করেছে। তথাপি বার্ষিক ১০০ বিলিয়ন ডলারের তহবিল এখনও অনেক দূর। অক্সফাম প্রকাশিত ২০২০ সালের প্রতিবেদনও যেন সে কথার প্রতিচ্ছবি। অনুন্নত ও উন্নয়নশীল দেশগুলোকে ২০১৭-১৮তে করা উন্নত দেশগুলোর জলবায়ু অর্থায়নের ২৫ দশমিক ৫ শতাংশই আসলে গতানুগতিক উন্নয়ন সহযোগিতার অংশ। অর্থাৎ উন্নত দেশগুলোর গতানুগতিক সহায়তা এবং জলবায়ু অর্থায়নের হিসাবে দ্বৈত গণনার প্রয়োগ দেখা যায়। মূলত, অনুন্নত দেশগুলোতে শিক্ষা, স্বাস্থ্য ও প্রয়োজনীয় খাতে ব্যয়ের পরিবর্তে উন্নয়ন সহায়তার একটি বিরাট অংশ জলবায়ু অর্থায়নে স্থানান্তরিত হয়েছে, যা কিনা উন্নত দেশগুলোর দেওয়া প্রতিশ্রুতির লঙ্ঘন। জলবায়ু অর্থায়ন কোনোভাবেই একটি দেশের উন্নয়ন সহায়তা অর্থাৎ স্থূল জাতীয় আয়ের প্রতিশ্রুত শূন্য দশমিক ৭ শতাংশের অংশ হতে পারে না। মহামারির কারণে জলবায়ু সম্মেলন কপ-২৬ আয়োজন ২০২০-এ সম্ভব হয়নি। তবে সবার দৃষ্টি থাকবে ২০২১ সালে অনুষ্ঠিতব্য জলবায়ু সম্মেলনের দিকে। অন্যান্য গুরুত্বপূর্ণ বিষয়ের মাঝে আলোচনায় স্থান পাবে ১০০ বিলিয়ন ডলারের তহবিল তৈরির অগ্রগতি, জলবায়ু অর্থায়নে দ্বৈত গণনার সমস্যা, নতুন অর্থায়ন নিশ্চিতকরণ, আর্থিক উপকরণ হিসেবে ঋণের পরিবর্তে দরিদ্র ও উন্নয়নশীল দেশকে অর্থায়নে 'অনুদান'কে বিবেচনার যৌক্তিক দাবি ইত্যাদি। তবে আগামী সম্মেলনে যাই ঘটুক না কেন, প্রতি বছর নতুন ১০০ বিলিয়ন ডলার জলবায়ু অর্থায়ন নিশ্চিত করতে হলে উন্নত দেশগুলোর প্রতিশ্রুতির চেয়ে বেশি কিছু প্রয়োজন। স্বচ্ছতা ও বিশ্বাসের ক্ষেত্র তৈরির জন্য হলেও উন্নত দেশগুলোর উচিত আজ পর্যন্ত তাদের জলবায়ু তহবিলের অধীনে অর্থায়িত প্রকল্পগুলোর তালিকা প্রকাশ করা। সঙ্গে নূ্যনতম কিছু তথ্য যোগ করতে হবে। যেমন প্রতি প্রকল্পে ছাড় করা অর্থের পরিমাণ এবং ব্যবহূত আর্থিক উপকরণের নাম। এটাও সবার জানা জরুরি, আন্তর্জাতিক জলবায়ু অর্থায়নের কতটুকু আসলে উন্নয়ন সহায়তা থেকে আলাদা। পরিশেষে, আন্তর্জাতিক জলবায়ু অর্থায়নের একটি গ্রহণযোগ্য সংজ্ঞায়ন করতে হবে, যাতে সহজেই হিসাব করা যায় কোনটা জলবায়ু অর্থায়ন আর কোনটা নয়। উদ্যোগী হলে আগামী সম্মেলনেই হয়তো এর সমাধান সম্ভব। প্রকৌশলী ও পরিবেশ অর্থনীতিবিদ