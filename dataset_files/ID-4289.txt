জলবায়ু পরিবর্তনের মারাত্মক প্রভাবে ক্ষতিগ্রস্ত দেশের দক্ষিণ-পশ্চিমাঞ্চলের উপকূলীয় উপজেলা মংলা। এ কারণে অঞ্চলে ঝড়-জলোচ্ছ্বাস, বন্যা, খরা ইত্যাদি প্রাকৃতিক দুর্যোগের মাত্রা দিন দিন বৃদ্ধি পাচ্ছে। বাড়ছে সমুদৃপৃষ্ঠের উচ্চতাও। উপকূলীয় মংলা উপজেলার চারদিক পানিতে সয়লাব। কিন্তু এখানের ৬৭% পরিবারই সুপেয় পানি সঙ্কটে রয়েছেন। পশুর নদীর মংলা পয়েন্টে ১৯৬২ সালে লবণাক্ততার পরিমাণ ছিল ২ পিপিটি। বর্তমানে এটি ২০ পিপিটিতে দাঁড়িয়েছে। এমন অবস্থায় আগামী ৫ বছরে মোংলায় শতভাগ নিরাপদ পানি নিশ্চিত করতে কাজ করছে ব্র্যাক জলবায়ু পরিবর্তন কর্মসূচি। প্রসঙ্গত, পিপিটি হলো পানিতে লবণের মাত্রা নির্ণায়ক। যেমন, সমুদ্রের পানিতে স্বাভাবিকভাবে ৩৩ থেকে ৩৮ পিপিটি থাকে, যেখানে নদী বা লেকের পানিতে পিপিটির মাত্রা ১ বা তারও কম। জলবায়ুর এমন মারাত্মক পরিস্থিতিতে উপকূলীয় যে সব এলাকায় খাবার পানির তীব্র সংকট তার মধ্যে মোংলা উপজেলা অন্যতম। তবে, এই সংকট নিরসনে সরকারি-বেসরকারি উদ্যোগ অন্যান্য এলকার তুলনায় এখানে কম। প্রায় দেড় লাখ জনসংখ্যার এই মোংলা উপজেলায় খানা (পরিবার) সংখ্যা ৩৫,৯৩৯টি। এর মধ্যে ৬১% খানায় নিরাপদ খাবার পানির ব্যবস্থা নেই। আর পৌরসভা বাদ দিয়ে হিসাব করলে দেখা যায়, মোংলা উপজেলার ৬৭% (১৮,৩১৪ খানা) খানায় নিরাপদ খাবার পানির ব্যবস্থা নেই। মোংলা উপজেলার ৬.৬% মানুষ পাইপলাইনে সরবরাহ করা পানি এবং ৪.৪% টিউবওয়েলের পানি পান করে। বাকি ৮৮.৯% মানুষকেই অন্যান্য উৎস্য থেকে খাবার পানি সংগ্রহ করতে হয়। এরমধ্যে বৃষ্টির পানি, পুকুর ও নদীর পানি অন্যতম। আধা কিলোমিটার থেকে ৮ কিলোমিটার দূর থেকে তাদের এই পানি সংগ্রহ করতে হয়। তবে, শুধু মোংলা পৌরসভা এলাকায় পাইপলাইনে পানি সরবরাহ ব্যবস্থা আছে। মোংলা টেকনিক্যাল অ্যান্ড বিজনেস ম্যানেজমেন্ট কলেজে ব্র্যাক জলবায়ু পরিবর্তন কর্মসূচি থেকে প্রায় ২৬ লাখ টাকা ব্যয়ে রিভার্স অসমোসিস প্ল্যান্ট স্থাপন করা হয়েছে। এই প্রকল্পের অধীন রিভার্স অসমোসিস প্ল্যান্ট স্থাপন স্থানে পুকুর ও নদীর পানি তুলনামূলক বেশি লবণাক্ত। আশপাশের গ্রামের মানুষকে তুলনামূলক বেশি দূরত্ব থেকে খাবার পানি সংগ্রহ করতে হয় এবং এই এলাকার মানুষ তুলনামূলক বেশি দরিদ্র। মেশিনটির ক্যাপাসিটি প্রতি ঘন্টায় ৬০ লিটার। আর্সেনিক, আয়রন, ক্লোরাইড, টিডিএস, হার্ডনেস ও ব্যাকটেরিয়া দূর করতে সক্ষম। মোংলা টেকনিক্যাল অ্যান্ড বিজনেস ম্যানেজমেন্ট কলেজের অধ্যক্ষ মো. সেলিম বলেন, “রিভার্স অসমোসিস প্ল্যান্টের মাধ্যমে প্রতিদিন সাড়ে ৩ হাজার থেকে ৪ হাজার লিটার পানি সরবরাহ করা সম্ভব হচ্ছে। পুকুর ও নলকূপের লবণ পানি পরিশোধন করে তা সরবরাহ করা হয়। অসহায়দের বিনামূল্যে এবং সক্ষমদের কাছে দামে পানি সরবরাহ করা হয়। এ প্লান্ট পরিচালনার জন্য কলেজের ৯ সদস্যের কমিটি রয়েছে।” ব্র্যাক জলবায়ু পরিবর্তন কর্মসূচি সূত্রে জানা গেছে, জলবায়ু পরিবর্তনের প্রভাবে শ্রেষ্ঠ পানি সংকট মোকাবিলায় ২০০০ সালে ব্র্যাক জলবায়ু পরিবর্তন কর্মসূচি মাধ্যমে মংলায় কার্যক্রম শুরু করা হয়। এ কর্মসূচি হাতে নেওয়া হয় ২০১৯ সালে। ২০০০ সালের চিলা ইউনিয়ন এলাকায় ৭৫টি পানির ট্যাংক প্রদানের মাধ্যমে বৃষ্টির পানি রিজার্ভার তৈরি করে দিয়ে নিরাপদ পানির ব্যবস্থা কার্যক্রম শুরু করা হয়। তখন প্রতিটি ট্যাঙ্কে ৩৮ হাজার টাকা করে খরচ হয়। ২০২১ সালে এক হাজার পরিবারকে রিজার্ভার তৈরি করে দেওয়ার লক্ষ্যমাত্রা ছিল। কর্মসূচি শুরুর পর তা ১১৫০টিতে উন্নীত হয় সেপ্টেম্বর মাস পর্যন্ত ৭১৮ জনের মধ্যে রিজার্ভার দেওয়া হয়েছে। প্রতিনিটিতে খরচ হয় ৩২ হাজার টাকা করে। যা নিজস্ব তহবিল থেকে ব্যয় করা হচ্ছে। গ্রাহকদের এজন্য কোনো অর্থ ব্যয় করতে হচ্ছে না। ২০২৬ সালের মধ্যে এ উপজেলায় শতভাগ নিরাপদ পানির ব্যবস্থা নিশ্চিত করা হবে। মংলা উপজেলা উত্তর চাপাই গ্রামের রোজিনা বেগম জানান, আগে নিজস্ব প্রক্রিয়ায় মাটির মটকায় বৃষ্টির পানি সংগ্রহ করতেন। কিন্তু নিরাপদ পানি সঙ্কট থেকেই যেত। দূর-দূরান্ত থেকে পানি আনতে হতো। আবার পানি কিনে খেতে হত। কিনে খাওয়ার ফলে সুপেয় পানির চাহিদা পূরণ হতো না। এখন নিরাপদ পানির চাহিদা মিটছে। উত্তর চাঁদপুর গ্রামের খলিলুর রহমান বলেন, ৮০ বছর পার হলো- লবণ পানিতে জীবন কাটলো। শেষ সময়ে এসে ব্র্যাকের সহযোগিতার কারণে মন ভরে মিষ্টি পানি খেতে পারছি। এতেই শান্তি। ব্র্যাক জলবায়ু পরিবর্তন কর্মসূচির পরিচালক ড. মো. লিয়াকত আলী বলেন, “সারাদেশের মধ্যে প্রথম মোংলায় এ কার্যক্রম শুরু করা হয়েছে। ২০২৬ সালের মধ্যে এ উপজেলায় শতভাগ নিরাপদ পানি নিশ্চিত করার লক্ষ্য রয়েছে। এখন দুস্থ ও অসহায়দের বিনামূল্যে ট্যাঙ্ক দেয়ার মাধ্যমে বৃস্টির পানি সংরক্ষণের ব্যবস্থা করা হচ্ছে। সাথে ফিল্টার ব্যবস্থাও আছে। একটা উপজেলায় কাজ শেষ করে পরবর্তী উপজেলা নির্ধারণ ও কাজ শুরু করা হবে। বিভিন্ন সংস্থার তথ্য থেকে জানা গেছে, ১৯৯৭ থেকে ২০০৬ সালের মধ্যে বৈশ্বিক সমুদ্র পৃষ্ঠের উচ্চতা বৃদ্ধির হার ছিল বছরে ৩.০৪ মিলিমিটার (মিমি), যা ২০০৭ থেকে ২০১৬ সাল পর্যন্ত বছরে ৪ মিমি করে বৃদ্ধি পেয়েছে। আইপিসিসির সর্বশেষ তথ্য বলছে, ২১০০ সাল নাগাদ বৈশ্বিক সমুদ্র পৃষ্ঠের গড় উচ্চতা ০.৯৫ ফুট থেকে ৩.৬১ ফুট বৃদ্ধি পেতে পারে। এই বৃদ্ধির হার অব্যাহত থাকলে আগামী ৫০ থেকে ৮০ বছরের মধ্যে বিশ্বের অনেক দ্বীপ ও উপকূলীয় অঞ্চল তলিয়ে যাবে। বাস্তুচ্যুত হবে কোটি কোটি মানুষ। ২০৫০ সাল নাগাদ সমুদ্রপৃষ্ঠের উচ্চতা ১ মিটার বাড়লেই বাংলাদেশের ১৭% ভূমি তলিয়ে যাবে। জলবায়ু পরিবর্তনের কারণে দেশের ১৯ জেলার ৭০ উপজেলার চার কোটি মানুষ বাস্তুচ্যুত হওয়ার সম্ভাবনা রয়েছে। ১৯৭৩ সালে উপকূলের ৮ লাখ ৩৩ হাজার ৪৫০ হেক্টর জমি লবণাক্ত ছিল। ২০০০ সালে ১০ লাখ ২০ হাজার ৭৫০ হেক্টর; আর ২০০৯ সালে তা বেড়ে দাড়ায় ১০ লাখ ৫৬ হাজার ২৬০ হেক্টরে। অর্থাৎ, চার দশকে লবণাক্ত জমির পরিমাণ বেড়েছে প্রায় ২৭ ভাগ। জলবায়ু পরিবর্তনের প্রভাবে প্রতি বছর সমুদ্র পৃষ্ঠের উচ্চতা বাড়ছে ৬-২১ মিমি হারে। ফলে সময় যত গড়াচ্ছে সমুদ্রের নোনা পানি ধীরে ধীরে উজানের দিকে ধাবিত হচ্ছে। ২০১২ সালের মার্চে দক্ষিণ-পশ্চিমাঞ্চলের ২২% এলাকা ছিল স্বল্প লবণাক্ত। সমুদ্রপৃষ্ঠের উচ্চতা সর্বনিম্ন হারে বাড়লেও, ২০৫০ সালে স্বল্প লবণাক্ত এলাকার ৬% লবণাক্ততা বেড়ে যাবে। ভূ-গর্ভস্থ পানির লবণাক্ততাও মাত্রাভেদে উপকূল থেকে ৫০-৭৫ কিমি উজান পর্যন্ত বিস্তৃত। সমুদ্রপৃষ্ঠের উচ্চতা বৃদ্ধি, উজানে গঙ্গার পানি প্রত্যাহার, দক্ষিণ-পশ্চিমাঞ্চলে অনিয়ন্ত্রিত চিংড়ি চাষ, জলোচ্ছ্বাস ও উচ্চ জোয়ারের মাত্রা বৃদ্ধি, উপকূলীয় পোল্ডারগুলোর সঠিক ব্যবস্থাপনা ও রক্ষণাবেক্ষণের অভাবে মূলত বাংলাদেশের উপকূলীয় অঞ্চলে লবণাক্ততা বেড়েছে। বর্তমানে ১৯টি উপকূলীয় জেলার ১৫৩ উপজেলায় প্রায় ৫ কোটি মানুষের বাস। যার মধ্যে ১০-৩৫% মানুষ অতি দরিদ্র। লবণাক্ততা বাড়ায় কারণে উপকূলের প্রায় ৩ কোটি ৫০ লাখ মানুষ তীব্র খাবার পানি সংকটে ভুগছেন। এখানে একজন মানুষ প্রতিদিন গড়ে মাত্র ২ লিটার খাবার পানির মাধ্যমে ১৬ গ্রাম লবণ গ্রহণ করেন। যেখানে বিশ্ব স্বাস্থ্য সংস্থার সুপারিশ দিনে ৫ গ্রাম। তার উপর আয়রন, আর্সেনিক ও ফ্লোরাইডও পাওয়া যায় এসব এলাকার পানিতে। বিশ্ব ব্যাংকের তথ্য বলছে, লবণাক্ততার প্রভাবে ২০৫০ সাল নাগাদ ৩০-৫০ লাখ দরিদ্র ও ২০-৩০ লাখ অতি দরিদ্র মানুষ চরমভাবে ক্ষতিগ্রস্ত হবে।