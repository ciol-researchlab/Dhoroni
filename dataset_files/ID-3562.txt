পরিবেশবান্ধব কার্যক্রমে বেসরকারি খাতের সম্পৃক্ততা বৃদ্ধি এবং পরিবেশ ব্যবস্থাপনা শক্তিশালী করতে বাংলাদেশকে ২৫ কোটি ডলার ঋণ দিচ্ছে বিশ্বব্যাংক। গতকাল বৃহস্পতিবার এ ঋণ অনুমোদন করেছে বিশ্বব্যাংক। এক সংবাদ বিজ্ঞপ্তিতে এ বিষয়ে বিস্তারিত জানিয়েছে সংস্থাটি। ইন্টারন্যাশনাল ডেভেলপমেন্ট অ্যাসোসিয়েশন কর্মসূচির আওতায় দেওয়া এ ঋণের অর্থ ‘বাংলাদেশ এনভায়রনমেন্টাল সাসটেইনেবিলিটি অ্যান্ড ট্রান্সফরমেশন’ প্রকল্পের আওতায় দূষণ হ্রাস এবং পরিবেশ আইন কার্যকর করার প্রশাসনিক ও কারিগরি সক্ষমতা বৃদ্ধিতে ব্যয় করা হবে। নির্দিষ্ট কিছু খাতে পরিবেশবান্ধব বিনিয়োগ এবং বায়ুদূষণ কমিয়ে আনতে একটি পরিবেশবান্ধব ক্রেডিট গ্যারান্টি স্কিম গড়ে তুলতে এ ঋণের অর্থ ব্যবহার করা হবে। এ ছাড়া এ ঋণের একটি অংশ চারটি যানবাহন পরীক্ষাকেন্দ্র, ই-বর্জ্য ব্যবস্থাপনা ও পানির মান পর্যবেক্ষণকেন্দ্র গড়ে তোলার কাজে ব্যবহৃত হবে। বলা হয়েছে, এই চার যানবাহন পরীক্ষাকেন্দ্রে বছরে ৪৬ হাজার যানবাহনের ফিটনেস পরীক্ষা করা যাবে এবং ই-বর্জ্য ব্যবস্থাপনা কেন্দ্রের মাধ্যমে বছরে ৩ হাজার ৫০০ টন বর্জ্য প্রক্রিয়াজাত করা যাবে, যার মাধ্যমে নির্দিষ্ট কিছু এলাকা থেকে বছরে গ্রিনহাউস গ্যাস নির্গমনের পরিমাণ ১০ লাখ মেট্রিক টন কমানো সম্ভব হবে। এই ঋণ শোধ করতে পাঁচ বছরের রেয়াতকালসহ ৩০ বছর সময় পাবে বাংলাদেশ। বিশ্বব্যাংকের জ্যেষ্ঠ পরিবেশবিশেষজ্ঞ এবং এই প্রকল্পের কর্তা জিয়াং রু বলেন, ‘বিশ্বব্যাংকের প্রাক্কলন বলছে, ২০১৯ সালে বাংলাদেশে যত মৃত্যু হয়েছে, তার এক-পঞ্চমাংশের জন্য দায়ী হচ্ছে বায়ুদূষণ ও বায়ুতে সিসার উপস্থিতি। পরিবেশদূষণের কারণে বাংলাদেশের জিডিপির ১২ শতাংশ নষ্ট হচ্ছে।’ এ প্রকল্পের আওতায় এই প্রথম ঢাকার বিভিন্ন নদীর ২২টি পয়েন্টে সার্বক্ষণিক পানির মান পরীক্ষার নেটওয়ার্ক গড়ে তোলা হবে। এ ছাড়া নিয়মমাফিক বর্জ্য পরিশোধন হচ্ছে কি না, তা নজরদারি করতে বিভিন্ন শিল্প এলাকায় পর্যবেক্ষণ কেন্দ্র গড়ে তোলা হবে বলে জানিয়েছে বিশ্বব্যাংক।