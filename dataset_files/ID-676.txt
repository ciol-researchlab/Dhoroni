আয়লা, আমপান, বুলবুল— গত কয়েক বছরে একের পর এক ঘুর্ণিঝড়ে বিধ্বস্ত হয়েছে শহর কলকাতা। ঝড়ে উপড়ে গিয়েছে অসংখ্য গাছ। সেই সঙ্গে ক্রমাগত জলবায়ু পরিবর্তনের প্রভাব তো রয়েছে। বায়ুদূষণও ইদানীং অত্যধিক হারে বেড়ে গিয়েছে। ৫ জুন, বিশ্বপরিবেশ দিবসে কলকাতাকে দূষণমুক্ত করার অঙ্গীকারবদ্ধ হল কলকাতা পুরসভা। প্রেস ক্লাবে একটি অনুষ্ঠানের মাধ্যমে এই পরিকল্পনার কথা প্রকাশ্যে এল। এই অনুষ্ঠানে উপস্থিত ছিলেন কলকাতার মেয়র এবং মন্ত্রী ফিরহাদ হাকিম, বিপর্যয় মোকাবিলা দফতরের মন্ত্রী জাভেদ আহমেদ খান, মেয়র পারিষদ এবং বিধায়ক দেবাশিস কুমার, বাংলাদেশের ডেপুটি হাই কমিশনার আন্দালিব ইলিয়াস এবং অন্যান্য বিশিষ্ট ব্যক্তিরা। তবে এ পদক্ষেপ কলকাতা পুরসভার একার নয়। এ কাজে কলকাতা পুরসভা পাশে পেয়েছে ‘বেঙ্গল চেম্বার অফ কমার্স অ্যান্ড ইন্ডাস্ট্রিজ’, ‘ইএনজিআইও’ ‘সিএনএসএ’-এর মতো সংস্থাগুলিকে। সহযোগী হিসাবে রয়েছে কলকাতা প্রেস ক্লাবও। আগামী ৬ মাসের মধ্যে এই পরিকল্পনা বাস্তবায়িত করার কাজ শুরু হবে। এর আগে দেশের বেশ কিছু শহর ‘ক্লাইমেট অ্যাকশন প্ল্যান’-এর পথে হেঁটেছে। মুম্বই তার মধ্যে অন্যতম। এই পরিকল্পনার আধার হল প্যারিস চুক্তি। সেই চুক্তি অনুযায়ী মূলত এই ধরনের পরিকল্পনা কাঠামো তৈরি হয়। কলকাতার ক্ষেত্রেও তার ব্যতিক্রম হয়নি। তবে শুধু কলকাতা নয়, এই পরিকল্পনার আওতায় আনা হয়েছে সুন্দরবনকেও। এই পরিকল্পনা নিয়ে ববি হাকিম বলেন, ‘‘কলকাতা জলবায়ু বিপন্ন এলাকা। শহরকে দূষণমুক্ত রাখার দায়িত্ব আমাদেরই। এর আগে অন্যান্য শহরেও এমন পদক্ষেপ করা হয়েছে। কলকাতায় এই প্রথম। আমরা সফল হব। আশা করছি শহরবাসীকে দূষণমুক্ত পরিবেশ উপহার দিতে পারব।’’