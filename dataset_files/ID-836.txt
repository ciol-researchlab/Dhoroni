রাজধানীতে বাতাসে দূষণের মাত্রা ‘ভয়াবহ’ বেড়ে গিয়েছে। পরিস্থিতি সামলাতে আপাতত দিল্লি এবং তার আশপাশের অঞ্চলে অপ্রয়োজনীয় নির্মাণকাজ বন্ধ রাখার নির্দেশ দিল বাতাসের মান নির্ণায়ক কেন্দ্রীয় কমিশন (সিএকিউএম)। রবিবার নতুন করে একটি নির্দেশিকায় সিএকিউএম জানিয়েছে, নির্মাণকাজের পাশাপাশি ভাঙাভাঙির কাজও অনির্দিষ্টকালের জন্য বন্ধ রাখতে হবে। পরবর্তী বিজ্ঞপ্তি জারি না হওয়া পর্যন্ত এই নির্দেশ বলবৎ থাকবে বলেও জানিয়েছে সিএকিউএম। সংবাদ সংস্থা পিটিআই সূত্রে খবর, রবিবার বিকেল ৪টে পর্যন্ত দিল্লির বাতাসে গুণমানের সূচক (এয়ার কোয়ালিটি ইন্ডেক্স বা একিইআই) দাঁড়িয়েছে ৪০৭-এ। যা বায়ুদূষণের মাত্রার নিরিখে ‘ভয়াবহ’। প্রসঙ্গত, এই সূচক ২০১ থেকে ৩০০-র মধ্যে থাকলে তা ‘খারাপ’ বলে ধরা হয়। ৩০১-৪০০ মধ্যে সূচকের অবস্থান হলে তা ‘অতি খারাপ’ বলে গণ্য হবে। অন্য দিকে, ৪০০ থেকে ৫০০-র মধ্যে সূচক থাকলে তা ‘ভয়াবহ’ বলে তকমা পায়। এই সূচক অনুযায়ী, টানা ৫ দিন ধরেই দিল্লিতে বায়ুদূষণের মাত্রা ‘অতি খারাপ’ পর্যায়ে পৌঁছেছে। তবে রবিবার তা বেড়ে ‘ভয়াবহ’ আকার নিয়েছে। সিএকিউএম জানিয়েছে, গ্রেডেড রেসপন্স অ্যাকশন প্ল্যান (জিআরএপি)-র তৃতীয় পর্যায়ের আওতায় দিল্লি-সহ জাতীয় রাজধানী অঞ্চল (এনসিআর)-এ সমস্ত অপ্রয়োজনীয় নির্মাণ এবং ভাঙার কাজ বন্ধ রাখতে হবে। নভেম্বরেও এই নির্দেশ দিয়েছিল সিএকিউএম। তবে গত ৫ দিনে দূষণের মাত্রা বেড়ে যাওয়ায় নতুন করে এই নির্দেশ জারি করল তারা।