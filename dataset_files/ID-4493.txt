ঢাকার তাপমাত্রা মঙ্গলবারের তুলনায় আজ কিছুটা কমেছে। বৃহস্পতিবার আরও কমতে পারে। তবে দিনে সূর্যের তেজ থাকে তাহলে তাপমাত্রা অপরিবর্তিত থাকবে। আর দেশের যেসব অঞ্চলে মৃদু থেকে মাঝারি শৈত্যপ্রবাহ বয়ে যাচ্ছে তা অব্যাহত থাকতে পারে বলে জানিয়েছে আবহাওয়া অধিদপ্তর। বুধবার (১১ জানুয়ারি) ঢাকার সর্বনিম্ন তাপমাত্রা ছিল ১৩.৯ ডিগ্রি সেলসিয়াস। যা মঙ্গলবার ছিল ১৫.৩। তাই মঙ্গলবারের চেয়ে আবারও কনকনে শীতের আমেজ পাচ্ছে নগরবাসী। বুধবার সকাল ৯টা থেকে পরবর্তী ২৪ ঘণ্টার আবহাওয়ার পূর্বাভাসে বলা হয়েছে, যশোর ও চুয়াডাঙ্গা জেলাসহ রাজশাহী ও রংপুর বিভাগের উপর দিয়ে মৃদু থেকে মাঝারি শৈত্যপ্রবাহ বয়ে যাচ্ছে এবং তা অব্যাহত থাকতে পারে। এছাড়াও সারা দেশে রাতের তাপমাত্রা সামান্য কমতে পারে এবং অপরিবর্তিত থাকতে পারে দিনের তাপমাত্রা। আগামী তিন দিন সারা দেশে তাপমাত্রা বাড়বে এবং গুড়ি গুড়ি বৃষ্টি হতে পারে। গত ২৪ ঘণ্টায় দেশের সর্বনিম্ন তাপমাত্রা ছিল রাজশাহী ও ঈশ্বরদীতে ৭.৮ ডিগ্রি সেলসিয়াস। যা মঙ্গলবার ছিল তেঁতুলিয়ায় ৬.৯ ডিগ্রি সেলসিয়াস। এছাড়া এখনও দেশের ১৭ অঞ্চলের তাপমাত্রা ১০ ডিগ্রির মধ্যেই আছে বলে জানিয়েছে আবহাওয়া অধিদপ্তর। এর মধ্যে বগুড়ায় ৯, চুয়াডাঙ্গা, দিনাজপুর, সৈয়দপুর ও বদলগাছিতে ৮, তেঁতুলিয়ায় ৮.১, রাজারহাটে ৮.৪, রংপুরে ৮.৫, তাড়াশে ৮.৮, ডিমলায় ৯, যশোরে ৯.৬, কুমারখালিতে ১০.২, বরিশাল ও টাঙ্গাইলে ১০.৫, ফরিদপুরে ১০.৬, ভোলায় ১০.৮, শ্রীমঙ্গলে ১০.৯ ডিগ্রি সেলসিয়াস তাপমাত্রা রেকর্ড করা হয়েছে। আবহাওয়াবিদ আবুল কালাম মল্লিক বলেন, “রাজধানীসহ কিছু এলাকার তাপমাত্রা কমতে পারে। যেসব এলাকায় শৈত্যপ্রবাহ বয়ে যাচ্ছে তা অব্যাহত থাকতে পারে। অন্য এলাকার তাপমাত্রা অপরিবর্তিত থাকতে পারে।” আবহাওয়ার সিনপটিক অবস্থায় বলা হয়েছে, উপমহাদেশীয় উচ্চচাপ বলয়ের বাড়তি অংশ পশ্চিমবঙ্গ ও এর কাছাকাছি বাংলাদেশের পশ্চিমাঞ্চলের অবস্থান করছে। মৌসুমের স্বাভাবিক লঘুচাপ দক্ষিণ বঙ্গোপসাগরে অবস্থান করছে। কুয়াশার বিষয়ে বলা হয়, মধ্যরাত থেকে সকাল পর্যন্ত দেশের নদী অববাহিকায় মাঝারি থেকে ঘন কুয়াশা এবং দেশের অন্যত্র হালকা থেকে মাঝারি ধরনের কুয়াশা পড়তে পারে।