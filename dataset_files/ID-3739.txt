তথ্যমন্ত্রী হাছান মাহমুদ বলেছেন, ‘প্রকৃতি ও পরিবেশের ওপর নির্দয় আচরণ না করে সংরক্ষণ করলে অনেক রোগব্যাধি ও ভাইরাস থেকে মানুষকে সুরক্ষা দেওয়া সহজতর হতো।’ শুক্রবার বিশ্ব পরিবেশ দিবস উপলক্ষে ঢাকায় সরকারি বাসভবনে গাছের চারা রোপণকালে এ কথা বলেন তিনি। করোনায় বিশ্ব পরিবেশ দিবস ভিন্ন প্রেক্ষাপটে পালিত হচ্ছে উল্লেখ করে হাছান মাহমুদ বলেন বলেন, ‘সমগ্র পৃথিবী করোনাভাইরাসের কারণে স্তব্ধ। কিন্তু এই পরিস্থিতিতেও আমরা কিছু ইতিবাচক দিক লক্ষ্য করছি। কক্সবাজার সমুদ্রসৈকতে আপনারা ডলফিন দেখেছেন, যা হাজার হাজার লোকের ভিড়ে ঘটত না। সুন্দরবনের হরিণগুলো আগের তুলনায় অনেক স্বচ্ছন্দে ঘুরে বেড়াচ্ছে। শুধু এখানে নয়, এটি সমগ্র পৃথিবীর চিত্র। প্রকৃতি আগের চেয়ে এখন অনেক নির্মল। এতে প্রমাণিত হয়, স্বাভাবিক সময়ে আমরা প্রকৃতির প্রতি কতটা নির্দয় আচরণ করি, যে কারণে পরিবেশ ও প্রকৃতি তার স্বকীয়তায় বিকশিত হতে পারে না।’ হাছান মাহমুদ বলেন, ‘আমি পরিবেশবিজ্ঞানের ছাত্র হিসেবে মনে করি, এখনকার প্রকৃতির এ নির্মলতা থেকে এও প্রমাণিত হয়, আমরা যদি আমাদের প্রকৃতি ও পরিবেশকে সংরক্ষণ করি, তাহলে অনেক রোগব্যাধি, অনেক ভাইরাস থেকেও মানুষকে সুরক্ষা দেওয়া সহজতর হতো।’ ‘করোনাভাইরাসের কারণে প্রধানমন্ত্রী মুজিব বর্ষের সব অনুষ্ঠান, এমনকি জনসমক্ষে উদ্বোধনী অনুষ্ঠানও বাতিল করে দিয়েছিলেন’ উল্লেখ করে হাছান মাহমুদ জানান, এ পরিস্থিতিতে মুজিব বর্ষ উপলক্ষে আওয়ামী লীগের বন ও পরিবেশ উপকমিটি দেশব্যাপী ১০০ প্রজাতির বৃক্ষরোপণ কর্মসূচি হাতে নিয়েছে। আওয়ামী লীগের পরিবেশবিষয়ক সম্পাদক দেলোয়ার হোসেন এ সময় উপস্থিত ছিলেন।