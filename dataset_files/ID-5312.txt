ফুলবাড়ী (কুড়িগ্রাম) সংবাদদাতা ফুলবাড়ীতে আবারও শুরু হয়েছে শৈত্যপ্রবাহ। আর এতে জনজীবন বিপর্যস্ত হয়ে পড়েছে। ২০ জানুয়ারির পর থেকে ক্রমেই তাপমাত্রা কমতে থাকে উপজেলায়। ২২ জানুয়ারি থেকে শুরু হয় শৈত্যপ্রবাহ। কখনো মাঝারি আবার কখনো মৃদু শৈত্যপ্রবাহ বয়ে চলছে সপ্তাহ জুড়ে। তাপমাত্রা ৯ ডিগ্রি সেলসিয়াস অতিক্রম করেনি এ সময়। মাঝে দুই তিন দিন কুয়াশা কম থাকায় ১০টার পর সূর্যের দেখা মিলেছে। কিন্তু মঙ্গলবার হঠাত্ করেই আবার ঘন কুয়াশার চাদরে ঢাকা পড়েছে চারদিক। এদিন সকাল ৯টায় তাপমাত্রা রেকর্ড করা হয়েছে ৯ দশমিক শূন্য ডিগ্রি সেলসিয়াস। রাজারহাট কৃষি ও আবহাওয়া পর্যবেক্ষণাগারের ভারপ্রাপ্ত কর্মকর্তা সুবল চন্দ্র রায় জানান, ফুলবাড়ীতে মৃদু থেকে মাঝারি ধরনের শৈত্যপ্রবাহ প্রবাহিত হচ্ছে। তিনি আরো জানান, আগামী দুই দিন হালকা বা গুঁড়ি গুঁড়ি বৃষ্টির সম্ভাবনা রয়েছে এই উপজেলায়। নাগেশ্বরী (কুড়িগ্রাম) সংবাদদাতা জানান, গত দুই দিন প্রকৃতি রৌদ্রোজ্জ্বল থাকলেও নাগেশ্বরীতে ফের শুরু হয়েছে শৈত্যপ্রবাহ। সর্বনিম্ন তাপমাত্রা বিরাজ করছে ৯ ডিগ্রি সেলসিয়াস। সোমবার রাত থেকে আবারও ঘন কুয়াশায় ঢেকে যায় চারদিক। মঙ্গলবার সকাল গড়িয়ে বেলা সাড়ে ১১টায় দেখা মেলে সূর্যের। বন্ধের দিন না হওয়ায় তীব্র ঠান্ডা উপেক্ষা করে কাজে গেছে মানুষ। যথারীতি দুর্ভোগ বেড়েছে শিশু ও বৃদ্ধদের। উপজেলার বিদ্যুতপাড়ার জয়গুন বেওয়া, হাসনাবাদ এলাকার হাজেরা বেওয়া, সুখাতী গ্রামের কান্দরি বেওয়াসহ অনেকেই জানান, গত দুই দিনের আকাশ দেখে আমরা ভেবেছিলাম ঠান্ডা কমে গেছে। কিন্তু কাল থেকে আবার ঠান্ডা শুরু হয়েছে। পাতলা কাপড় পড়ে ঠান্ডায় যাওয়া যাচ্ছে না। কেমন করে বাঁচব। রাজারহাট (কুড়িগ্রাম) সংবাদদাতা জানান, রাজারহাটে টানা সাত দিন ধরে চলছে মাঝারি শৈত্যপ্রবাহ। এতে উপজেলার তিস্তার চরাঞ্চলসহ বিভিন্ন এলাকার ছিন্নমূল মানুষ বিপর্যস্ত হয়ে পড়েছেন। মঙ্গলবার সকাল ৯টায় তাপমাত্রা রেকর্ড করা হয় ৮ দশমিক ৮০ ডিগ্রি সেলসিয়াস। এদিকে তাপমাত্রা বাড়া কমার খেলায় এরই মধ্যে গত সপ্তাহে হালকা বৃষ্টিতে আলুখেতে ছত্রাকের আক্রমণ দেখা দিয়েছে। এতে হতাশ রাজারহাটের শত শত কৃষক। রাজারহাট উপজেলা কৃষি কর্মকর্তা মো. কামরুজ্জামান জানান, এই সময়ে আলুতে ছত্রাক জাতীয় রোগবালাই হতে পারে। কৃষকদের দায়িত্বপ্রাপ্ত কর্মকর্তার সঙ্গে পরামর্শ করে কীটনাশক ছিটানোর পরামর্শ দেওয়া হয়েছে।