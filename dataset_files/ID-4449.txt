হিমালয়ের হিমেল বাতাস বয়ে যাওয়ায় পঞ্চগড় জেলায় শীতের প্রকোপ কমছে না। শৈত্যপ্রবাহে গোটা এলাকার স্বাভাবিক জীবনযাত্রা ব্যাহত হচ্ছে। এর মধ্যে রবিবার (২২ জানুয়ারি) দেখা মিলেনি সূর্যের। পেটের তাগিদে শীত উপেক্ষা করে কাজে গেলেও অনেকেই কাজ না পেয়ে চরম দুর্ভোগ পোহাচ্ছে। তেঁতুলিয়া আবহাওয়া পর্যবেক্ষণ কেন্দ্রের ভারপ্রাপ্ত কর্মকর্তা মো. রাসেল শাহ জানান, রবিবার (২৩ জানুয়ারি) সকাল ৯টায় তেঁতুলিয়ায় ১৩.১ ডিগ্রি সেলসিয়াস তাপমাত্রা রেকর্ড করা হয়েছে। শনিবারের (২২ জানুয়ারি) তুলনায় রবিবার তাপমাত্রা কিছুটা বেড়েছে। সেদিন ৮.৩ ডিগ্রি সেলসিয়াস তাপমাত্রা রেকর্ড করা হয়। এদিকে, একটানা শীতের প্রকোপে বাড়ছে শীত ও শীতজনিত রোগ বালাই। হাসপাতালগুলোতে ধারণক্ষমতার বেশি রোগী ভর্তি হয়েছেন। শয্যা না পেয়ে অনেক রোগীকে মেঝেতে চিকিৎসা নিতে দেখা গেছে। হাসপাতালগুলোর বহির্বিভাগেও বেড়েছে রোগীর চাপ। ফলে স্বল্প জনবল নিয়ে চিকিৎসা দিতে হিমশিম খেতে হচ্ছে চিকিৎসকদের। পঞ্চগড়ের নবাগত সিভিল সার্জন ডা. মো. রফিকুল হাসান জানান, এ জেলায় শীতের প্রকোপ একটু বেশি ও দীর্ঘস্থায়ী। এর ফলে এখানে শীত ও শীতজনিত রোগীর সংখ্যাও বেশি। সীমিত সাধ্যের মধ্যে চিকিৎসা সেবা দিয়ে যাচ্ছেন বলেও তিনি জানান। পঞ্চগড়ের জেলা প্রশাসক মো. জহুরুল ইসলাম জানান, জেলা প্রশাসনের পক্ষ থেকে জেলায় প্রায় ৩৪ হাজার শীতার্ত মানুষের মাঝে শীতবস্ত্র বিতরণ করা হয়েছে। শীতবস্ত্র চেয়ে মন্ত্রণালয়ে চিঠি পাঠানো হয়েছে।