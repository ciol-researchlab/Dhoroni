বুড়িগঙ্গা নদীতে জলজ প্রাণী বা মাছ নেই। এ নদীর পানিতে দ্রবীভূত অক্সিজেনের পরিমাণ এতই কম যে, এখানে জলজ কোনো প্রাণী বেঁচে থাকার কথা নয়। পরিবেশ সংগঠনগুলোর গবেষণা বলছে, মাত্রাতিরিক্ত দূষণের কারণে নদীগুলোর মাছসহ অন্যান্য জীবের অস্তিত্ব প্রায় বিলীন হয়ে পড়েছে। যৎসামান্য শিং মাছ থাকলেও তা প্রায়ই মরে ভেসে উঠছে। সংশ্লিষ্টদের উদাসীনতা আর দায়িত্বহীনতার কারণেই বুড়িগঙ্গা দূষণ রোধ সম্ভব হচ্ছে না। নদীর পানি কোথাও ঘন কালো, কোথাও কালচে সবুজ বা হলুদ। এ নদীতে এক সময় শত শত জেলে মাছ ধরত জানিয়ে জেলে ঝন্টু দাস বললেন, তার বাবা-দাদারা এ নদীতে মাছ ধরতেন। এখন তার পরিবারের অনেকেই এ পেশা ছেড়ে দিয়েছে। বুড়িগঙ্গায় মাছ নেই, সকাল থেকে দুপুর, দুপুর থেকে সন্ধ্যা পর্যন্ত নদীতে মাছ ধরলে মাত্র কেজি খানেক সিং মাছ ধরা যায়। এর পানি এতই বিষাক্ত যে অধিকাংশ শিং মাছ মরে ভেসে উঠছে। বৃহস্পতিবার সকালে বুড়িগঙ্গা ফরাশগঞ্জ এলাকায় গিয়ে দেখা যায়, ২-৩ জন জেলে নৌকা দিয়ে মাছ ধরার চেষ্টা করছে। অপরদিকে শত শত লোক নৌকায় করে যাত্রী পারাপার করছেন। যাদের অধিকাংশই এক সময় জেলে ছিলেন। বুড়িগঙ্গা নদীর তীরে জেলে সম্প্রদায়ের বসবাস ছিল। যাদের বেঁচে থাকার একমাত্র অবলম্বন ছিল বুড়িগঙ্গা নদী। ৬০ বছর বয়সী হরিপদ দাস জানান, প্রায় ২০ বছর নৌকায় করে যাত্রী পারাপার করেছেন। এখন বুকে ব্যথা হয়। অবসর বলে সকাল-বিকাল এ নদীতে মাছ ধরতে আসেন। কোনো দিন মাছ পান, আবার কোনো দিন পান না। বললেন, কোনো কোনো দিন যৎসামান্য শিং মাছ পান। দূষিত পানির কারণে এ নদীর সিং মাছ খুবই কালো। রবি দাস নামক এক জেলে জানান, এ নদীর পানি ১০ মাস সবচেয়ে ভয়াবহ থাকে। ২ মাস পানি বাড়ে, ওই সময় কিছু মাছ পাওয়া যায়। পার্শ^বর্তী নদীগুলোতে কিছু মাছ আসে। ওই সময় ঘরে বেঁধে রাখা জালখানা কাজে লাগে। বাবা, দাদার পেশা ধরে রাখার চেষ্টা করেও পারি না। অন্য পেশার পাশাপাশি সময় পেলে মাছ ধরেন তিনি। কিছুটা ক্ষোভ প্রকাশ করে তিনি বলেন, মাছ ধরি বললে ভুল হবে, যা মাছ পাই তার অধিকাংশই মরে ভেসে ওঠে। ফলে এসব মরা শিং মাছ বাজারে নিলে বেশি দাম পাওয়া যায় না। জেলে দুলাল দাস বললেন, তার বাবা-দাদারা যখন মাছ ধরে নদীর পাড়ে তুলতেন তখন ক্রেতারা ব্যাকুল হয়ে উঠতেন কার আগে কে মাছ কিনবেন। এখন সামান্য মাছ নিয়ে নদীর পাড়ে এলে অনেক ক্রেতাই নাকে ধরে বলেন, ‘মাছ কোন নদীর, বুড়িগঙ্গার হলে নেব না। মাছ দিয়েও গন্ধ বের হচ্ছে।’ তিনি বলেন, কিছু মাছ পেলেও তা বিক্রির জন্য বেশ দূরে যেতে হয়। কোনো মতে বেঁচে আছেন জানিয়ে তিনি বলেন, এ নদীকে ঘিরে ২০টি জেলেপল্লী আছে। এসব পল্লীতে প্রায় ২০ হাজার জেলে বাস করছে। যাদের অনেকেই এখন অন্য পেশায় কাজ করছে। বুড়িগঙ্গায় মাছ কেন জলজ কোনো প্রাণীই বেঁেচ থাকতে পারে না জানিয়ে ঢাকা বিশ্ববিদ্যালয়ের মৎস্যবিজ্ঞান বিভাগের অধ্যাপক মোহাম্মদ মামুন চৌধুরী যুগান্তরকে জানান, বুড়িগঙ্গা এখন দেশ ও এ রাজধানীর অভিশাপে পরিণত হচ্ছে। বুড়িগঙ্গার দূষিত পানিতে শিং মাছ ছাড়া অন্য মাছ বাঁচতে পারছে না কেন এমন প্রশ্নের উত্তরে তিনি বলেন, শিং মাছে অতিরিক্ত শ্বসনযন্ত্র রয়েছে। যে কারণে প্রতিকূল পরিবেশেও শিং মাছ বাঁচতে পারে। তিনি বলেন, নদীটিকে বাঁচাতে হবে। তারপর মাছের পোনা ফেলা জরুরি। মধ্যবয়সী জেলে কালী কান্ত দাস জানান, এ নদীতে এক সময় মাছ ধরতে ঢাকার পার্শ্ববর্তী জেলাগুলো থেকেও জেলেরা আসত। মণকে মণ মাছ ধরতে পারত একেকজন জেলে। এখন এসব শুধু গল্প। এ নদীতে বড় বড় চিংড়ি, রুই, কাতলা, কালবাউশ, বোয়াল, গজারসহ নানা ধরনের মাছ পাওয়া যেত। জেলেরা মাছ ধরে এখানেই গোসল করতেন। এ নদীর পানি দিয়েই রান্নাবান্নাসহ সব গৃহস্থালি কাজকর্ম সারতেন। বাংলাদেশ নদী বাঁচাও আন্দোলনের সাধারণ সম্পাদক অ্যাডভোকেট আনোয়ার হোসেন জানান, সম্মিলিত উদ্যোগে নদীর দূষণরোধ করা গেলে অবশ্যই বুড়িগঙ্গা প্রাণ ফিরে পাবে। এজন্য সবচেয়ে আগে প্রয়োজন হবে রাজনৈতিক প্রতিশ্র“তি। কারণ রাজনৈতিক ছত্রছায়ায় এ নদী দূষণ ও দখল হচ্ছে। বুড়িগঙ্গায় মাছের আবাস ফিরিয়ে আনতে হলে এখনই উদ্যোগ নিতে হবে।