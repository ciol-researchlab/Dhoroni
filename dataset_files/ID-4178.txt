ট্যাঙ্কার ফুটো হয়ে তেল ছড়িয়ে কর্ণফুলী নদী দূষণের অপরাধে তেলবাহী জাহাজ ‘এমটি দেশ-১’ কর্তৃপক্ষকে তিন কোটি টাকা জরিমানা করেছে পরিবেশ অধিদপ্তর। রোববার পরিবেশ অধিদপ্তরের কার্যালয়ে ‘এমটি দেশ-১’ মালিক পক্ষের প্রতিনিধিদের উপস্থিতিতে শুনানি শেষে এ জারিমানা করেন পরিচালক আজাদুর রহমান মল্লিক। এমটি দেশ-১ নারায়ণগঞ্জের মেসার্স অগ্রগামী শিপিং লাইন্সের অধীন এবং প্রতিষ্ঠানটির মালিক মোহাম্মদ নাসির উদ্দিন। পরিবেশ অধিদপ্তরের চট্টগ্রাম মহানগর কার্যালয়ের সহকারী পরিচালক সংযুক্তা দাশগুপ্ত জানান, গত শুক্রবার ভোরে জ্বালানিবাহী লাইটার জাহাজ এমটি দেশ-১ এবং ভোজ্য তেলবাহী অপর জাহাজ সিটি-৩৪ এর সঙ্গে ধাক্কা লাগে। এতে এমটি দেশ-১ এর ট্যাংকার ফুটো হয়ে কর্ণফুলী নদীতে তেল ছড়িয়ে পড়ে। শনিবার সরেজমিন পরিদর্শন করে তেল ছড়িয়ে কর্ণফুলী নদীর পরিবেশ ও প্রতিবেশের ক্ষতির বিষয়টি প্রমাণ পায় পরিবেশ অধিদপ্তর। এ কারণে জাহাজ দুটির প্রতিনিধিকে রোববার শুনানিতে হাজির হতে নোটিস দেওয়া হয়। জ্বালানি তেল নদীতে ছড়িয়ে পড়ে পরিবেশ ও প্রতিবেশের ক্ষতির অপরাধে শুনানি শেষে এমটি দেশ-১ কর্তৃপক্ষকে তিন কোটি টাকা ক্ষতিপূরণ নির্ধারণ করে তা অবিলম্বে পরিশোধের নির্দেশ দেওয়া হয়েছে। গত শুক্রবার ভোরে কর্ণফুলী নদীর জেটি-৩ সংলঘ্ন এলাকায় ‘দেশ-১’ নামের অয়েল ট্যাঙ্কারটি অন্য জাহাজ ‘সিটি-৩৪’ এর সঙ্গে ধাক্কা লেগে ফুটো হয়ে যায়। শনিবার বিকেল পর্যন্ত আট টনের মতো তেল নদী থেকে অপসারণ করা হয়েছে বলে দাবি চট্টগ্রাম বন্দর কর্তৃপক্ষের। এ ঘটনায় জাহাজ দুইটি আটক রয়েছে।