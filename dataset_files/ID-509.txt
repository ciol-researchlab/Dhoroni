তিন দিন ‘অত্যন্ত ভয়ানক’ পর্যায়ে থাকার পর শনিবার দিল্লির বাতাসের সামান্য ‘উন্নতি’ হল। ‘অত্যন্ত ভয়ানক’ থেকে ‘খুব খারাপ’ পর্যায়ে উঠে এসেছে রাজধানীর বাতাসের গুণগত মান (একিউআই)। সিস্টেম অব অয়ার কোয়ালিটি অ্যান্ড ওয়েদার ফোরকাস্টিং অ্যান্ড রিসার্চ (সফর)-এর তথ্য অনুযায়ী, শনিবার সকাল ৬টায় বাতাসের গড় গুণমত মান ছিল ৩৯৮। কেন্দ্রীয় দূষণ নিয়ন্ত্রণ বোর্ড (সিপিসিবি) জানিয়েছে, আরকে পুরমে সকাল ৬টায় একিউআই ছিল ৩৯৬। মোতিবাগে ৩৫০। তবে ইন্দিরা গান্ধী আন্তর্জাতিক বিমানবন্দর এলাকা এবং নেহরু নগরে একিউআই ছিল চারশোর উপরে। ওই দুই এলাকায় একিউআই ছিল যথাক্রমে ৪৬৫ এবং ৪১৬। যা ‘অত্যন্ত ভয়ানক’ পর্যায়ের মধ্যে পড়ে। বুধ, বৃহস্পতি এবং শুক্রবার দিল্লির একিউআই ছিল চারশোর উপরে। সেখানে শনিবার তিনশোর ঘরে নেমে এসেছে। দিল্লির পরিবেশমন্ত্রী গোপাল রাই বাতাসের গুণগত মানের উন্নতির কথা জানিয়েছেন। তিনি বলেন, “দীপাবলির পর পরই একিউআই অত্যন্ত ভয়ানক পর্যায়ে পৌঁছেছিল। কিন্তু এখন হাওয়ার গতি বেড়েছে। বাতাসের গুণগত মানের উন্নতি লক্ষ্য করা যাচ্ছে। আশা করছি, শস্যের গোড়া পোড়ানো কমলেই সময়ের সঙ্গে সঙ্গে বাতাসের গুণগত মানের আরও উন্নতি হবে।” বায়ুদূষণের পাশাপাশি এ বার যমুনাতেও দূষণের দৃশ্য ধরা পড়ল। এ বারও যমুনার জল সাদা ফেনায় ঢেকে গিয়েছে। বিভিন্ন কারখানার রাসায়নিক জলে মেশার কারণে এই ফেনার সৃষ্টি হচ্ছে বলে মনে করছেন পরিবেশবিদরা। গত মাসেও এ রকম ফেনা ভাসতে দেখা গিয়েছিল যমুনার জলে। দিল্লি জল বোর্ড সেই ফেনা সরাতে দ্রুত উদ্যোগ নেয়। এ বারও সেই ফেনা সরানোর কাজ শুরু হয়েছে ইতিমধ্যেই।