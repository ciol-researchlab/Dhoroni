জলবায়ুতে বিশেষ কোনো পরিবর্তন সাধিত হলে, তা সহজেই প্রতিফলিত হয় মানুষের যাপিত জীবনে। আবার সভ্যতার বিকাশ অনিবার্যভাবে বদলে দেয় জলবায়ু। সভ্যতা ও জলবায়ুর পারস্পরিক নির্ভরশীলতাজনিত এই বিবর্তন চলে আসছে অনাদিকাল থেকেই। তথাপি প্রাসঙ্গিকতার বিচারে মানুষের অর্থনৈতিক বা সামাজিক সিদ্ধান্ত গ্রহণে জলবায়ু সচেতনতা আজও গুরুত্বপূর্ণ অনুষঙ্গ হয়ে ওঠেনি। গবেষণা বলছে, শিল্প যুগ (১৮৫০-১৯০০) পূর্ব পর্যন্ত বৈশ্বিক জলবায়ু পরিবর্তনের প্রক্রিয়াটি এতটাই মন্থর ছিল যে, মানব সভ্যতায় জলবায়ু কেন্দ্রিক পরিবর্তন দৃশ্যমান হতে পেরিয়ে গেছে শত শত বছর। ফলে জলবায়ু ও মানব সংস্কৃতির আন্তঃসম্পর্কের তাৎপর্য, সাধারণ থেকে নীতিনির্ধারক সবার কাছেই থেকেছে উপেক্ষিত। কিন্তু বিগত কয়েক দশকে বিশ্বব্যাপী জলবায়ু পরিবর্তন এবং মানুষের আর্থসামাজিক কর্মকাণ্ডে পরিবর্তিত জলবায়ুর ক্রমবর্ধমান বিরূপ প্রভাব গবেষকদের ভাবনার কারণ হয়ে দাঁড়িয়েছে। বিজ্ঞানীরা সাম্প্রতিক কালের জলবায়ু পরিবর্তনের অন্যতম প্রধান নির্ণায়ক হিসেবে দেখছেন বৈশ্বিক উষ্ণায়নকে। তবে তাপমাত্রা বৃদ্ধির কারণ নিয়ে সাধারণের মতো গবেষকদের মধ্যেও শুরু থেকেই ছিল মতপার্থক্য। জলবায়ু বিষয়ক অধিকাংশ গবেষণাই বলছে, পৃথিবীর সুদীর্ঘ কালের ঘূর্ণন পরিক্রমায়, উষ্ণায়ন বা শীতলায়নের প্রাকৃতিক প্রক্রিয়াটি সংগঠিত হয়েছে অত্যন্ত ধীরগতিতে, যা শিল্পযুগ পরবর্তী বৈশ্বিক উষ্ণায়ন প্রক্রিয়ার সঙ্গে অসামঞ্জস্যপূর্ণ। পৃথিবীর গত এক হাজার বছরের গড় তাপমাত্রার ওপর মার্কিন যুক্তরাষ্ট্রের ম্যাসাচুসেটস ও অ্যারিজোনা বিশ্ববিদ্যালয়ের উদ্যোগে ১৯৯৮ সালে পরিচালিত গবেষণায় দেখা যায়, গত ৯০০ বছরে পৃথিবীর গড় তাপমাত্রা স্থিতিশীল থাকলেও বিংশ শতাব্দীতে তা হঠাৎ করেই বাড়তে শুরু করে। এই বিষয়ে ওয়ার্ল্ড মেট্রোলজিক্যাল অর্গানাইজেশনের (ডব্লিউএমও) গ্লোবাল ক্লাইমেট স্টেটমেন্ট ২০২১ বলছে, ১৮৫০-১৯০০ সাল পর্যন্ত সময়ের গড় তাপমাত্রার চেয়ে ২০২০ সালের গড় তাপমাত্রা প্রায় ১.১ ডিগ্রি সেলসিয়াস বেশি ছিল। ম্যাসাচুসেটস ও অ্যারিজোনা বিশ্ববিদ্যালয়ের গবেষকরা বলছেন, ২০ শতকের আগ পর্যন্ত গত এক হাজার বছরে পৃথিবীর তাপমাত্রা প্রতি শতাব্দীতে গড়ে .০২ ডিগ্রি সেলসিয়াস করে হ্রাস পেয়েছে। কিন্তু শিল্প যুগ পরবর্তী যান্ত্রিক সভ্যতায় ব্যাপকভাবে জীবাশ্ম জ্বালানির ব্যবহার বায়ুমণ্ডলে বৃদ্ধি ঘটিয়েছে কার্বন ডাই-অক্সাইড ও মিথেনের মতো তাপধারণকারী গ্রিনহাউস গ্যাসের (জিএইচজি) ঘনত্ব। আবার নতুন নগরায়ণ বা কৃষিজ উৎপাদনের প্রয়োজনে উজাড় হচ্ছে বনভূমি ও জলাভূমির মতো কার্বন শোষণের প্রাকৃতিক উপাদান। ফলে বৃদ্ধি পাচ্ছে পৃথিবীর অভ্যন্তরীণ তাপমাত্রা। গ্লোবাল ক্লাইমেট স্টেটমেন্ট-২০২০-এ প্রকাশিত তথ্য বিজ্ঞানীদের এই দাবিকে সমর্থন করে। রিপোর্ট বলছে, ২০২০ সালে পৃথিবীর বায়ুমণ্ডলে গড় কার্বন ডাই-অক্সাইডের পরিমাণ ছিল ৪১৩ পিপিএম (পার্টস পার মিলিয়ন) অর্থাৎ বায়ুমণ্ডলের প্রতি ১০ লাখ কণার মধ্যে ৪১৩টি কণাই কার্বন; যা শিল্পযুগ পূর্ব সময়ে বায়ুমণ্ডলে কার্বন-ডাই অক্সাইডের রেকর্ডকৃত পরিমাণের তুলনায় প্রায় ১৫০%। ওই রিপোর্টে বায়ুমণ্ডলে তাপ ধারণকারী জিএইচজি’র ঘনত্ব বৃদ্ধিকে মানব সৃষ্ট কারণ হিসেবে বিবেচনা করা হয়েছে। জাতিসংঘের জলবায়ুবিষয়ক বহুজাতিক উদ্যোগ ইন্টার গভর্নমেন্টাল প্যানেল অন ক্লাইমেট চেঞ্জ (আইপিসিসি) কর্তৃক প্রকাশিত ‘জলবায়ু পরিবর্তন ২০২১ : দ্য ফিজিক্যাল সায়েন্স বেসিস’ শীর্ষক রিপোর্টেও, মানুষের কর্মকাণ্ডকেই চলমান বৈশ্বিক উষ্ণায়নের বৈজ্ঞানিকভাবে প্রতিষ্ঠিত অন্যতম কারণ হিসেবে চিহ্নিত করা হয়। এ অবস্থায় গ্লাসগো জলবায়ু সম্মেলনে অংশগ্রহণকারী বিশ্ব নেতৃবৃন্দ, দ্রুত বৈশ্বিক উষ্ণায়নে মানব কর্মকাণ্ডের দায় স্বীকার করে এর বিরূপ প্রভাব এড়ানো ও মোকাবিলায় মানুষের উন্নয়ন দর্শন পুনর্বিন্যাসের প্রয়োজনীয়তার ওপর গুরুত্বারোপ করেন। বৈশ্বিক জলবায়ুতে এএমওসির ভূমিকা তাৎপর্যপূর্ণ। আটলান্টিক মহাসাগর, ভারত মহাসাগর এবং প্রশান্ত মহাসাগরসহ পুরো পৃথিবীর সমুদ্রে এএমওসির গভীর স্রোতের মাধ্যমে পানি প্রবাহিত হয়। এটিকে বিশ্বব্যাপী সমুদ্র পরিবাহক বেল্টও বলা হয়; কারণ এটি বিশ্বব্যাপী তাপ পুনরায় বিতরণ করে। ব্রিটিশ অ্যান্টার্টিক সার্ভে একাডেমির মতে, এই স্রোতের স্বাভাবিকতা নষ্ট হওয়া মানে পুরো অঞ্চলের জলবায়ুর পরিবর্তন। বিজ্ঞানীরা বলছেন, এএমওসি দুর্বল হওয়া শুধু তাপমাত্রা বৃদ্ধিরই ইঙ্গিত দিচ্ছে না, বরং বৈশ্বিক পানি প্রবাহের সামগ্রিক প্রক্রিয়াটিও ব্যাহত হবে। পটসডাম ইনস্টিটিউটের গবেষণা ফলাফল বলছে, এএমওসি যদি চলমান গতিতেই পরিবর্তিত হতে থাকে, তাহলে ২১০০ সাল নাগাদ ৩৪ থেকে ৪৫ শতাংশ পর্যন্ত কমতে পারে সমুদ্র স্রোতের গতি। তাই সমুদ্র পৃষ্ঠের উচ্চতা বৃদ্ধির অনাকাঙ্ক্ষিত প্রক্রিয়াটিও জারি থাকবে, এটাই এখন আমাদের গ্রহের নতুন স্বাভাবিকতা। এই বাস্তবতার তীব্রতা সম্পর্কে আভাস দিতে গিয়ে, যুক্তরাষ্ট্রের ন্যাশনাল ওশেনিক অ্যান্ড অ্যাটমোস্ফিয়ার অ্যাডমিনিস্ট্রেশনের গবেষকরা বলছেন, বৈশ্বিক উষ্ণায়নের ফলে গত ১৪০ বছরে ৮ থেকে ৯ ইঞ্চি পর্যন্ত বেড়েছে সমুদ্র পৃষ্ঠের উচ্চতা; যা আগামী ৫০ বছরে আরও দ্বিগুণ হতে পারে। ফলে অবশ্যম্ভাবীরূপে তলিয়ে যাবে উপকূলবর্তী দেশগুলোর বহু জনপদ। জলবায়ু পরিবর্তনের এই জটিল সমস্যা মোকাবিলায় বিশ্ববাসীর এযাবতকালের প্রধানতম সামষ্টিক উদ্যোগ হলো ২০১৫ সালে সম্পাদিত প্যারিস জলবায়ু চুক্তি। যার অন্যতম দুটি কৌশল হচ্ছে, মিটিগেশন (প্রশমন) ও অ্যাডাপটেশন (অভিযোজন)। চীন, যুক্তরাষ্ট্র কিংবা জার্মানির মতো শিল্পোন্নত ও শীর্ষস্থানীয় জিএইচজি নিঃসরণকারী দেশগুলো প্যারিস চুক্তির শর্তানুযায়ী প্রতিশ্রুত ন্যাশানালি ডিটারমাইন্ড কন্ট্রিবিউশন (এনডিসি) মোতাবেক তাদের কার্বন নিঃসরণের মাত্রা নিয়ন্ত্রণের মাধ্যমে বৈশ্বিক উষ্ণায়ন প্রক্রিয়াকে প্রতিহত করতে কার্যকর ভূমিকা রাখতে পারে। কিন্তু বাস্তবতা হচ্ছে, উন্নত দেশগুলো কর্তৃক উপস্থাপিত এনডিসি মোতাবেক কার্বন নিঃসরণ হ্রাসের পরিকল্পনা বাস্তবায়নের হার হতাশাজনক। যদিও কপ ২৬-এ যুক্তরাষ্ট্রের প্যারিস চুক্তিতে ফিরে আসার মাধ্যমে ডিকার্বনাইজেশনের ক্ষেত্রে নতুন মাত্রা যোগ হয়েছে। তথাপি বাস্তব পরিস্থিতি বিবেচনায় নিলে এটা নিশ্চিত করেই বলা যায়, ২১০০ সাল নাগাদ পৃথিবীর তাপমাত্রা বৃদ্ধি শিল্পযুগ পূর্ব সময়ের চেয়ে ২ ডিগ্রি সেলসিয়াসে সীমাবদ্ধ রাখার কাঙ্ক্ষিত লক্ষ্য অর্জন যথেষ্ট কঠিন হয়ে দাঁড়াবে। বৈশ্বিক উষ্ণায়ন প্রক্রিয়ায় বাংলাদেশের মতো উন্নয়নশীল দেশগুলোর ভূমিকা নেহায়েতই নগণ্য। তথাপি আন্তর্জাতিক সংস্থা জার্মান ওয়াচের ‘বৈশ্বিক জলবায়ু ঝুঁকি সূচক-২০২১’ বলছে, জলবায়ু পরিবর্তনের ফলে মারাত্মকভাবে ঝুঁকিপূর্ণ দেশগুলোর মধ্যে বাংলাদেশের অবস্থান সপ্তম এবং অর্থনৈতিকভাবে ক্ষতিগ্রস্ত দেশগুলোর মধ্যে চতুর্থ। আবার আইপিসিসি আশঙ্কা করছে, ২০৫০ সাল নাগাদ সমুদ্রপৃষ্ঠের উচ্চতা ১ মিটার পর্যন্ত বৃদ্ধি পাওয়ার পরিপ্রেক্ষিতে বাংলাদেশের প্রায় ১৭% পর্যন্ত ভূমি সমুদ্র গর্ভে তলিয়ে যাবে। অন্যদিকে দ্য সায়েন্টিফিক কমিটি অন অ্যান্টার্টিক রিসার্চ (এসসিএআইআর) জানিয়েছে, সমুদ্রপৃষ্ঠের উচ্চতা বৃদ্ধির কারণে ২১০০ সাল নাগাদ বাংলাদেশের এক-তৃতীয়াংশ ভূমি সমুদ্রে তলিয়ে যাওয়ার সম্ভাবনা রয়েছে। ফলে বাস্তুচ্যুত হবে ৩০ থেকে ৫০ লাখ মানুষ। আর লবণাক্ততা নদীর মোহনা থেকে ছড়িয়ে পড়বে সমতলের বহু গভীরে। কমে আসবে চাষযোগ্য ভূমি, উজানের নগরগুলোতে বাড়বে জলবায়ু উদ্বাস্তুর চাপ। বৃদ্ধি পাবে ঘূর্ণিঝড়, জলোচ্ছ্বাস, অতিবৃষ্টি, অকাল বন্যা, নদী ভাঙন, খরা ইত্যাদি প্রাকৃতিক দুর্যোগের ঘনত্ব। তাই সার্বিক বিবেচনায় বাংলাদেশকে জলবায়ু পরিবর্তনের বিরূপ প্রভাব প্রশমনের চেয়ে পরিবর্তিত পরিস্থিতিতে অভিযোজনের দিকে অধিকতর মনোযোগী হওয়াটাই বাঞ্ছনীয়। তবে অভিযোজন বা প্রশমন-সংক্রান্ত যে কোনো উদ্যোগ বাস্তবায়নের ক্ষেত্রে, আমাদের সর্বাগ্রে অনুধাবন করতে হবে জলবায়ু ও মানব সভ্যতার আন্তঃসম্পর্কের তাৎপর্য। যেমনটা আমরা আলোচনা করেছি এই নিবন্ধের শুরুতে। আমাদের অর্থনৈতিক, সামাজিক, রাষ্ট্রীয় এমনকি ব্যক্তিগত জীবনে জলবায়ু পরিবর্তনের বিরূপ প্রভাবের প্রাসঙ্গিকতার বিষয়ে রাষ্ট্রের ব্যবস্থাপক থেকে শুরু করে সাধারণ জনতার মধ্যে জাগ্রত করতে হবে প্রয়োজনীয় সচেতনতা। রাষ্ট্রীয় সব পর্যায়ের পরিকল্পনা প্রণয়নে জলবায়ু পরিবর্তনের সম্ভাব্য স্বল্প ও দীর্ঘমেয়াদি প্রভাবকে বিবেচনায় নিতে হবে বিজ্ঞানসম্মতভাবে। আন্তর্জাতিক সহযোগিতার ক্ষেত্রগুলোকে কাজে লাগিয়ে, জলবায়ুবান্ধব সর্বাধুনিক প্রযুক্তির আমদানি ও উদ্ভাবনের সক্ষমতা বৃদ্ধিতে সচেষ্ট হতে হবে। শিক্ষাব্যবস্থাকে আধুনিকায়ন করতে হবে। এ ক্ষেত্রে প্রযুক্তি বিপ্লবের দ্বারপ্রান্তে থাকা বিশ্বব্যবস্থায় আমাদের চলমান তারুণ্য স্ফীতির সর্বোচ্চ ব্যবহার নিশ্চিত করতে, দেশীয় ও আন্তর্জাতিক চাহিদা এবং জলবায়ু পরিবর্তনের বাস্তবতাকে সক্রিয় বিবেচনায় নিতে হবে। আমাদের নীতিনির্ধারকরা ইতোমধ্যে জলবায়ুবান্ধব কিছু আইন প্রণয়ন করেছেন। এসব আইনের প্রয়োগের জায়গাটি যেমন অধিকতর জোরদার করা প্রয়োজন, তেমনি প্রয়োজন বিস্তৃতির।