দখল-দূষণ আর দিন দিন পলি জমে মুন্সীগঞ্জ শহরঘেঁষা ধলেশ্বরী নদী সংকীর্ণ হয়ে পড়েছে। নাব্য ও গভীরতা হারিয়ে ছোট হয়ে আসছে নৌপথ। ফলে কাঠপট্টি গুদারাঘাট ও মিরকাদিম লঞ্চঘাটে নৌযান চলাচল ব্যাহত হয়েছে। বর্তমানে এই দুই ঘাটে যাত্রীবাহী কোনো লঞ্চ বা ট্রলার ভিড়তে পারছে না। সরেজমিন ধলেশ্বরী নদীর মিরকাদিম লঞ্চঘাট থেকে একদিকে মালির পাথর এবং অন্যদিকে ফিরিঙ্গিবাজার স্টিমারঘাট পর্যন্ত পলি জমে একাধিক চর জেগেছে। এই নদীর সঙ্গে সংযুক্ত ইছামতি খালের মুখ এবং ধলেশ্বরী নদীর বিস্তীর্ণ এলাকায়ও পলি জমে ভরাট হয়ে গেছে। এছাড়া কাঠপট্টি গুদারাঘাট থেকে ফিরিঙ্গিবাজার পুরাতন স্টিমারঘাট এলাকায় ক্রাউন সিমেন্ট ফ্যাক্টরি বরাবরে নদীটির মাঝামাঝি স্থান পর্যন্ত বালুচর দৃশ্যমান হচ্ছে। নদী তীরবর্তী এলাকার বাসিন্দা, নৌযান চালক ও যাত্রীসাধারণের সঙ্গে কথা হলে তারা জানান, ধলেশ্বরী নদীর তীর যেন আবর্জনার ভাগাড়। নদীর তীরঘেঁষে থাকা বিভিন্ন শিল্পকারখানার বর্জ্য আর রাইস মিলের ছাই গিয়ে জমা হচ্ছে নদীর তলদেশে। এছাড়া নদী সংযুক্ত বিভিন্ন খাল ও ড্রেন দিয়ে প্রতিদিন হাজার হাজার পলিথিন ও অন্যান্য বর্জ্য ধলেশ্বরী নদীতে পড়ছে। এসব আবর্জনার পাশাপাশি পলি জমে ধলেশ্বরী নদীর কাঠপট্টি এলাকার চর জেগেছে। এ বছর নতুন করে ফিরিঙ্গিবাজার এলাকায় নদীর মাঝামাঝি পর্যন্ত চর জেগেছে। প্রায় দেড় মাস ধরে নদীতে বালুচর জেগে উঠায় বন্ধ রয়েছে মিরকাদিম লঞ্চঘাটে সব ধরনের নৌযান ও যাত্রীবাহী লঞ্চ চলাচল। এতে ব্যবসা-বাণিজ্যসহ নৌ-যোগাযোগে মানুষ ভোগান্তিতে পড়েছেন। দ্রুত সময়ে ধলেশ্বরী নদীতে জেগে ওঠা বালুচরগুলো খনন করে নদীর স্বাভাবিক গতিপথ ফিরিয়ে আনার দাবি জানিয়েছেন তারা। বিআইডাব্লিউটিএ নৌ নিরাপত্তা ও ট্রাফিক ব্যবস্থাপনা বিভাগের উপপরিচালক বাবু লাল বৈদ্য জানান, নদীতে নাব্য সংকট ও জেগে ওঠা বালুচর খনন করার বিষয়ে সংশ্লিষ্ট মন্ত্রণালয়ে চিঠি পাঠানো হয়েছে। বিআইডাব্লিউটএ থেকে একটি কমিটি গঠন করা হবে। সেই কমিটির সদস্যরা হাইড্রোগ্রাফি (ভূপৃষ্ঠের জলনিমজ্জিত ও নাব্য অঞ্চলগুলোর লেখচিত্র বা মানচিত্র সংকলন) জরিপ করবে। নদীতে কোন জায়গায় কতটুকু কাটা যাবে, সেটার জরিপ হওয়ার পর খননের বিষয়ে সিদ্ধান্ত নেওয়া হবে।