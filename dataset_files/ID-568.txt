সাঁতরাগাছি ঝিলের দূষণ নিয়ন্ত্রণ করার জন্য নিকাশি পরিশোধন প্লান্ট (এসটিপি) তৈরির ক্ষেত্রে কেন রাজ্য সরকারকে জায়গা দেওয়া হচ্ছে না, দক্ষিণ-পূর্ব রেলের কাছে তা জানতে চাইল জাতীয় পরিবেশ আদালত। আদালত সূত্রের খবর, ২০২২ সালের জুলাইয়ে এসটিপি তৈরি করার জন্য ছ’মাস সময় দেওয়া হয়েছিল। কিন্তু অভিযোগ, রাজ্য সরকার ও রেলের টানাপড়েনে দেড় বছরেও সেই কাজ হয়নি। সাঁতরাগাছি ঝিলের দূষণ নিয়ে ২০১৬ সালে মামলা করেছিলেন পরিবেশকর্মী সুভাষ দত্ত। সেই মামলায় ২০১৭ সালে পরিবেশ আদালত নিকাশি পরিশোধন প্লান্ট তৈরির নির্দেশ দেয়। পাশাপাশি, ঝিলের চার পাশে নর্দমার মালা তৈরির কথাও বলে, যাতে নিকাশির জল ওই নর্দমার মাধ্যমে সরাসরি এসটিপি-তে গিয়ে পড়ে। এর পরেই শুরু হয় কেন্দ্র-রাজ্য টানাপড়েন। রেলের বক্তব্য, ঝিলের ধার থেকে জবরদখলকারী না সরালে এসটিপি তৈরি করা সম্ভব নয়। অন্য দিকে, সরকারের তরফে হাওড়ার জেলাশাসক আদালতে জানান, জবরদখলকারীদের না হটালেও এসটিপি তৈরি করতে সমস্যা নেই। কিন্তু রেল জায়গা না দেওয়ায় নর্দমার মালা তৈরি করা যাচ্ছে না। সুভাষ দত্ত বলেন, ‘‘এই টানাপড়েন দেখে আদালত জানতে চেয়েছে, কেন রাজ্যকে জায়গা দেওয়া হচ্ছে না। এখন রেল কী হলফনামা জমা দেয়, সেটাই দেখার।’’