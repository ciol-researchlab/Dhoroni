গঙ্গা বাঁচানোর লড়াইয়ে আমরণ অনশনে ইতিমধ্যেই প্রাণ গিয়েছে চার জনের। তবুও আন্দোলনে অনড় হরিদ্বারের মাতৃসদনের প্রতিষ্ঠাতা শিবানন্দ সরস্বতী ও তাঁর সহযোদ্ধারা। সম্প্রতি কলকাতায় এসেছিলেন পশ্চিমবঙ্গের ‘নদী বাঁচাও জীবন বাঁচাও আন্দোলন’ সংগঠনের ডাকে ‘গঙ্গা মহাসভা’য় যোগ দিতে। গঙ্গা বাঁচাতে প্রাণত্যাগ করাকে সম্মানের মনে করেন ওই আশ্রমের সন্ন্যাসীরা। ‘নদী বাঁচাও জীবন বাঁচাও আন্দোলনে’র আহ্বানে সাড়া দিয়ে শিবানন্দ ও তাঁর সহযোগীরা ঘুরে দেখলেন আদি গঙ্গার হাল। কালীঘাটে ‘টালির নালা’র পাশে দাঁড়িয়ে শিবানন্দের দাবি, শীতাতপ নিয়ন্ত্রিত ঘরে বসে গঙ্গা সংস্কারের পরিকল্পনা করা যায় না। দরকার স্থানীয়দের সঙ্গে কথা বলার, স্থানীয় নদী ও পরিবেশরক্ষা কর্মীদের সঙ্গে কথোপকথন চালানোর। নদীর সংস্কার করতে গেলে তার প্রকৃত স্বরূপ বুঝতে হবে, বক্তব্য শিবানন্দের। তাঁর কটাক্ষ, “মোদী তো গঙ্গার পারে পারে ঘুরে বেড়ান, ঘুরে যান আদি গঙ্গার পারেও, দেখে যান নদীর কী দশা।”