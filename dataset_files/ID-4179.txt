মহান স্বাধীনতা দিবসে পাবনা শহরের ইছামতি নদী খনন ও দূষণমুক্ত করার দাবিতে ১২ ঘণ্টার অনশন কর্মসূচি পালন করেছে শহরবাসী। শহরের বিশিষ্ট সমাজসেবক দেওয়ান মাহবুবুল ইসলামের আহ্বানে সাড়া দিয়ে শহরের বিভিন্ন শ্রেণি ও পেশার মানুষ শুকিয়ে যাওয়া ইছামতি নদীতে অনুষ্ঠিত এ অনশনে যোগ দেন। মঙ্গলবার সকাল ৬টা থেকে তারা এ অনশন করেন। সন্ধ্যার দিকে পাবনা সদর আসনের সংসদ সদস্য গোলাম ফারুক প্রিন্স ইছামতি নদী খনন এবং দূষণমুক্ত করার আশ্বাস দিয়ে পানি পান করিয়ে অনশন ভঙ্গ করান। এ সময় বক্তব্য দেন ইছামতি নদী রক্ষা আন্দোলনের নেতা দেওয়ান মাহবুবুল ইসলাম, পাবনা প্রেস ক্লাবের সাবেক সম্পাদক এবিএম ফজলুর রহমান, ডা. আহম্মেদ তাউস লিঙ্কন, অধ্যাপক দেওয়ান আজিজুল ইসলাম, পাবনা সদর উপজেলার ভাইস চেয়ারম্যান শাওয়াল বিশ্বাস, পাবিপ্রবি জনসংযোগ কর্মকর্তা ফারুক চৌধুরী, নারী অধিকারে সোচ্চার মাহবুবা কাজল, রাশিদুর ইসলাম বিটুল, পাবনা পৌর কাউন্সিলর হাবিবুর হাসান রবিন, সংস্কৃতিকর্মী শিশির ইসলাম, মুক্তাদির রহমান প্রমুখ। ইছামতি নদী রক্ষা আন্দোলন কর্মসূচির সঙ্গে একাত্মতা প্রকাশ করে পাবনা সদরের সংসদ সদস্য গোলাম ফারুক প্রিন্স বলেন, এই পাবনা শহর আমাদের, এই নদী আমাদের সবার। এই নদী দিয়ে এক সময় বড় বড় স্টিমার, লঞ্চ চলাচল করত। আজ সেটির পানিপ্রবাহ না থাকায় আর দখলদারদের জন্য মরা ক্যানেলে পরিণত হয়েছে। এবার আমরা সরকারের কাছে একটি সুনির্দিষ্ট পরিকল্পনা পাঠিয়েছি। বিগত সরকারের আমলে নদীর নামে অর্থ বরাদ্দ করে সেটি সঠিকভাবে ব্যবহার করা হয়নি। আমি আপনাদের জনপ্রতিনিধি হিসেবে বলতে চাই, এবার ইছামতি নদী দূষণ আর অবৈধ দখলদারদের হাত থেকে দখলমুক্ত করে এটিকে পরিস্কার করা হবে। আশা করছি, খুব অল্প দিনের মধ্যে ইছামতি নদী খননকাজ শুরু করা এবং পাবনা শহরকে একটি আধুনিক শহরে রূপান্তর করা হবে। নদীর দুই ধার দিয়ে চলাচলের রাস্তা তৈরি করা হবে। এই ইছামতি নদী ৪৪ কিলোমিটার দীর্ঘ। এর প্রায় ১১ কিলোমিটার নদী শহরের মধ্য দিয়ে শহরতলি হয়ে পদ্মার সঙ্গে মিশেছে। ইছামতি নদীকে ঘিরে এক সময় এই পাবনা শহরের ব্যবসা-বাণিজ্য গড়ে ওঠে। আর আজ নদীর উৎসমুখ বন্ধ করে নদীর দুই পাড়ে অবৈধ দখলদাররা গড়ে তুলেছে বাণিজ্যিক ভবন আর বসতি।