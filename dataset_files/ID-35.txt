পরিবেশ ছাড়পত্র না থাকা এবং বায়ু দূষণের অপরাধে রাজধানীর তিনটি রেডিমিক্স কারখানাকে দুই লাখ টাকা করে মোট ছয় লাখ টাকা জরিমানা করেছে ভ্রাম্যমাণ আদালত। হাইকোর্টের আদেশ বাস্তবায়ন এবং নিয়মিত ভ্রাম্যমাণ আদালত পরিচালনার অংশ হিসেবে বুধবার (২৬ জুন) মিরপুর রূপনগর ও উত্তরা সম্প্রসারিত প্রকল্পের বেড়িবাঁধ এলাকার নির্মাণাধীন প্রকল্পগুলোর বায়ুদূষণ কমানোর জন্য সংশ্লিষ্ট কর্তৃপক্ষকে সতর্ক করার পাশাপাশি তিনটি প্রতিষ্ঠানকে জরিমানা করা হয়। কোম্পানিগুলো হলো- মীর আখতার হোসেন কোম্পানি লিমিটেড, ক্রাউন সিমেন্ট অ্যান্ড বিল্ডিং কন্সট্রাকসন লিমিটেড এবং এনডিই রেডিমিক্স কোম্পানি। এছাড়া, তুরাগ নদীতে অবৈধভাবে কংক্রিটের জেটি নির্মাণ করে জলাশয় ভরাটের অপরাধে মীর আখতার হোসেন কোম্পানি লিমিটেডকে অতিরিক্ত ২ লাখ টাকা জরিমানা করা হয়। ভ্রাম্যমাণ আদালত পরিচালনা করেন পরিবেশ অধিদপ্তরের এক্সিকিউটিভ ম্যাজিস্ট্রেট কাজী তামজীদ আহমেদ। তার সঙ্গে ছিলেন অধিদপ্তরের সহকারী পরিচালক সালমান চৌধুরী শাওন ও অন্যান্য কর্মকর্তারা।