ঢাকায় আজ সকালে প্রায় দেড় ঘণ্টার ঝুম বৃষ্টিতে নগরজীবনে স্বস্তি দিলেও বিভিন্ন এলাকায় সৃষ্টি হয় জলাবদ্ধতা। এতে সকালে যারা কাজে বের হয়েছিলেন, তাদের পড়তে হয়েছে ভোগান্তিতে। শনিবার (১১ মে) সকাল ৭টার দিকে শুরু হয় বৃষ্টি, যা চলে প্রায় সাড়ে ৮টা পর্যন্ত। ফলে ঢাকার বিভিন্ন সড়ক ও অলিগলিতে জলাবদ্ধতা সৃষ্টি হয়। মালিবাগ, শান্তিনগর, সায়াদাবাদ, শনির আখড়া, পুরান ঢাকা, বংশাল, নাজিমুদ্দিন রোড, ধানমন্ডি, মিরপুর ১৩, হাতিরঝিলের কিছু অংশ, আগারগাঁও থেকে জাহাঙ্গীর গেট যেতে নতুন রাস্তায়, খামারবাড়ি থেকে ফার্মগেট, ফার্মগেট-তেজগাঁও ট্রাক স্ট্যান্ড সংলগ্ন এলাকা, মোহাম্মদপুরের কিছু অংশ, মেরুল বাড্ডা, ডিআইটি প্রজেক্ট এলাকায়, মোহাম্মদপুর, ইসিবি, গুলশান লেকপাড় এলাকার সংযোগ সড়কসহ বিভিন্ন সড়ক ও অলিগলিতে জলাবদ্ধতা সৃষ্টি হয়। বসুন্ধরা আবাসিক এলাকায় জলাবদ্ধতা/ফেসবুক অফিসগামীরা বলেছেন, বৃষ্টি স্বস্তি নিয়ে এলেও অস্বস্তিতে পড়তে হচ্ছে অফিস যাওয়ার সময়। গণপরিবহন পাওয়া যাচ্ছে না। পেলেও সড়কে জলাবদ্ধতার কারণে যাওয়া যাচ্ছে না। গণপরিবহন শ্রমিকরা বলছেন, “সকাল থেকে রাস্তায় পানি। ফলে যাত্রীর যে চাপ হওয়ার কথা, তা হয়নি। রাস্তায় পানি জমায় প্যাসেঞ্জার কম।” গেল এপ্রিলজুড়ে দেশের বিভিন্ন স্থানে মৃদু থেকে অতি তীব্র তাপপ্রবাহ বয়ে যায়। এ মাসের প্রথম ছয় দিনও ছিল তাপপ্রবাহ। তবে মাসের দ্বিতীয় দিন থেকে বৃষ্টি শুরু হলে তাপপ্রবাহের পরিধি কমতে থাকে। তিন দিন হলো দেশের কোথাও আর তাপপ্রবাহ নেই।