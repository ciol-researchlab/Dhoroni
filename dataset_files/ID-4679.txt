দেশের কিছু কিছু এলাকার উপর দিয়ে বয়ে যাওয়া শৈত্যপ্রবাহ বিস্তৃত হতে পারে বলে জানিয়েছে আবহাওয়া অধিদপ্তর। সোমবার (৩ ফেব্রুয়ারি) আবহাওয়া অধিদপ্তর জানায়, টাঙ্গাইল, ফরিদপুর, মাদারীপুর, গোপালগঞ্জ, কিশোরগঞ্জ. সন্দ্বীপ, কুমিল্লা, যশোর, চুয়াডাঙ্গা, কুষ্টিয়া, বরিশাল ও ভোলা অঞ্চলসহ ময়মনসিংহ, সিলেট, রংপুর ও রাজশাহী বিভাগের উপর দিয়ে যে মৃদু শৈত্যপ্রবাহ বয়ে যাচ্ছে তা অব্যাহত থাকতে পারে এবং বাড়তে পারে শীতের তীব্রতা। সোমবার সকাল ৯ টা থেকে পরবর্তী ২৪ ঘন্টার আবহাওয়ার পূর্বাভাসে বলা হয়েছে, অস্থায়ীভাবে আংশিক মেঘলা আকাশসহ সারাদেশের আবহাওয়া শুষ্ক থাকতে পারে। এছাড়া সারাদেশে রাতের তাপমাত্রা সামান্য হ্রাস এবং দিনের তাপমাত্রা সামান্য বৃদ্ধি পেতে পারে। শেষরাত থেকে সকাল পর্যন্ত দেশের কোথাও কোথাও হালকা কুয়াশা পড়তে পারে। সোমবার দেশের সর্বনিম্ন তাপমাত্রা রেকর্ড করা হয়েছে শ্রীমঙ্গলে ৬ দশমিক ৬ ডিগ্রি সেলসিয়াস। এদিকে ঢাকায় সোমবার সর্বনিম্ন তাপমাত্রা রেকর্ড করা হয়েছে ১১ দশমিক ৩ ডিগ্রি সেলসিয়াস এবং সর্বোচ্চ ২৩ দশমিক ৮ ডিগ্রি সেলসিয়াস। পরবর্তী ৭২ ঘণ্টায় আবহাওয়া পরিস্থিতির সামান্য পরিবর্তন হতে পারে।