“পরিবেশ দূষণের বড় দায় বিভিন্ন শিল্প প্রতিষ্ঠানের। তাদের নিদারুণ অবহেলা ভাষায় প্রকাশ করা যায় না। বিভিন্ন শিল্প প্রতিষ্ঠানের অবহেলায় গাজীপুরের পানি বিষাক্ত হয়ে গেছে। এটি একটি বিষাক্ত জনপদে পরিণত হয়ে গেছে। শিল্পায়নের মূল্য স্থানীয়রা দিচ্ছে। এক সময় সারা বাংলাদেশই দেবে। বাংলাদেশের আয়ের একটা উল্লেখযোগ্য অংশ এই খাত থেকেই আসে,” বলছিলেন জাতীয় নদী রক্ষা কমিশনের চেয়ারম্যান ড. মনজুর আহমেদ চৌধুরী। সোমবার (১২ সেপ্টেম্বর) বিকেল সাড়ে ৩টায় গাজীপুরের শ্রীপুর পৌরসভার গড়গড়িয়া মাস্টারবাড়ী এলাকায় মেঘনা নীট কম্পোজিট লিমিটেডের ইটিপি (পানি বিশুদ্ধকরণ প্রক্রিয়া) পরিদর্শন শেষে সাংবাদিকদের সামনে এসব কথা বলেন তিনি। এর আগে নদী রক্ষা কমিশনের চেয়ারম্যান ওই এলাকার লবলং খালে গৃহস্থালি ও বিষাক্ত রাসায়নিক বর্জ্যের কারণে দূষণের চিত্র ঘুরে দেখেন। ড. মনজুর বলেন, “জাতীয় নদী রক্ষা কমিশনের পক্ষ থেকে কখনোই বলব না ইন্ডাস্ট্রি বন্ধ করে দেওয়া হোক। আমরা শুধু বলব, ব্যবস্থাপনা পরিবর্তন করে দেন। অথবা আমরা আইনশৃঙ্খলা বাহিনীর মাধ্যমে তাদের গ্রেপ্তার করতে বলব। দোষ হচ্ছে পরিচালনাকারী ম্যানেজারদের। তাদের প্রতি আহ্বান জানাতে চাই, আগামী প্রজন্মের কথা মনে রেখে আপনারা দূষণমুক্ত শিল্প গড়ে তুলুন।” তিনি আরও বলেন, “শ্রীপুর পৌরসভার মেয়রের প্রতি আমাদের সতর্কতা। তারা পরিবেশ আইন ভাঙলে গ্রেপ্তার করে কারাগারে পাঠানোর নির্দেশ দেব। বিশাল কারখানার সামান্য জরিমানা দিয়ে ক্ষতিপূরণ হবে না। আইন খতিয়ে দেখে যারা পরিবেশের ক্ষতি করছে তাদের জেলে নিতে হবে। লবনদহ “সাগরকে নদী বানানো হয়েছে, সাগরকে বলবেন নদী, এরপর বলবেন খাল, খালকে বলবেন ড্রেন, ড্রেনকে বলবেন কাভার্ড ড্রেন।” নদী রক্ষা কমিশনের চেয়াম্যান আরও বলেন, “টিটু নামে একজন খালে ময়লার ফেলার মাধ্যমে ব্যবসা করছে। আরও একজন আছে। প্রশাসনকে বলব তাদের গ্রেপ্তার করার জন্য। আমরা পরিবেশ অধিদপ্তর এবং জেলা প্রশাসনকে দুই মাস সময় দিলাম পরিবেশ দূষণকারীদের বিরুদ্ধে ব্যাব্যস্থা নেওয়ার জন্য।” মেঘনা নীট কম্পোজিট লিমিটেড আকস্মিক পরিদর্শনে গিয়ে ইটিপির অংশবিশেষ বন্ধ পাওয়া যায়। এ প্রসঙ্গে পরিবেশ অধিদপ্তর গাজীপুরের উপ-পরিচালক নয়ন মিয়া বলেন, “এটা বায়োলজিক্যাল ইটিপি। আমরা এখানে এসে তাদের পানি বিশুদ্ধকরণ প্ল্যান্ট (পিএইচ) বন্ধ পেয়েছি। তারা (কারখানা কর্তৃপক্ষ) বলেছে পানির লেবেল বাড়লে তারা এটি চালু করে। এটা অনেক বেশি টেকনিক্যাল বিষয়। এখন আলোচনা করা যাবে না।” নদী রক্ষা কমিশনের চেয়ারম্যানের সঙ্গে গাজীপুরের জেলা প্রশাসক (ডিসি) আনিসুর রহমান, শ্রীপুর উপজেলা নির্বাহী অফিসার (ইউএনও) তরিকুল ইসলাম, পরিবেশ অধিদপ্তর গাজীপুরের উপ-পরিচালক নয়ন মিয়াসহ কমিশন এবং স্থানীয় প্রশাসনের একাধিক কর্মকর্তা এবং নদী ও পরিবেশ রক্ষা আন্দোলনের নেতারা উপস্থিত ছিলেন।