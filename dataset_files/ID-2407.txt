বৃষ্টি থামতেই ফের ঊর্ধ্বমুখী হল শহরে দূষণের লেখচিত্র। গত মাসে ধারাবাহিক ভাবে দিল্লির থেকে বাতাসের মান খারাপ ছিল কলকাতার। গত সপ্তাহে বৃষ্টির কারণে দূষণ কিছুটা কমেছিল। কিন্তু, রবিবার থেকে ফের সেই মাত্রা বৃদ্ধি পেয়েছে। কেন্দ্রীয় দূষণ নিয়ন্ত্রণ পর্ষদ জানাচ্ছে, বায়ুসূচকের (এয়ার কোয়ালিটি ইনডেক্স) নিরিখে পয়লা মার্চ দিল্লির থেকে কলকাতার বাতাসের মান ভাল ছিল। সে দিন দিল্লির বায়ুসূচক যেখানে ছিল ‘খারাপ’, ২২৫, সেখানে কলকাতার বায়ুসূচক ছিল ‘মাঝারি’, ১৭৪। পরের দিনও দিল্লির বায়ুসূচক ছিল ২১৭(খারাপ) এবং কলকাতার ১৭৪ (মাঝারি)। কিন্তু, রবিবার ফের বাতাসের মান খারাপ হয় শহরের। ওই দিন দিল্লির বায়ুসূচক ছিল মাঝারি (১১৭)। আর কলকাতার ছিল খারাপ (২২৪)। সোমবারও শহরের বাতাস ‘খারাপ’ই ছিল। এ দিন বিকেল ৪টেয় কলকাতার বায়ুসূচক ছিল ২৩০। যদিও আলিপুর আবহাওয়া দফতরের পূর্বাভাস, আজ মঙ্গলবার বৃষ্টির সম্ভাবনা রয়েছে। বৃষ্টি হলে দূষণ কমবে। আবহাওয়া দফতরের অধিকর্তা গণেশকুমার দাস বলেন, ‘‘মঙ্গলবার হাল্কা থেকে মাঝারি বৃষ্টির সম্ভাবনা আছে।’’ প্রসঙ্গত, ফেব্রুয়ারিতে ধারাবাহিক ভাবে দিল্লির থেকে কলকাতার বায়ুসূচক ছিল বেশি। ওই মাসের প্রথমার্ধে পরপর আট দিন দিল্লির থেকে খারাপ ছিল শহরের বাতাস। শেষ পর্যন্ত অবশ্য অসময়ের বৃষ্টিতে কিছুটা কমে দূষণ-দাপট।