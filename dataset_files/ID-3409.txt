থাইল্যান্ডে পরিবেশ দূষণ ঠেকাতে কঠোর অবস্থান নিয়েছে দেশটির কর্তৃপক্ষ। রাস্তাঘাট, বিভিন্ন পাবলিক প্লেস এমনকি পার্কগুলোয় পরিবেশ দূষণ বন্ধে কার্যকর আইনের পাশাপাশি নানা সামাজিক সচেতনতামূলক পদক্ষেপ গ্রহণ করেছে। পার্ক কিংবা সরকারি কোনো জায়গায় দর্শনার্থীদের কেউ ময়লা-আবর্জনা ফেললে সেই আবর্জনা ওই ব্যক্তির বাড়িতে পাঠানোর নির্দেশ দেয়া হয়েছে। ইতোমধ্যে এই নির্দেশ বাস্তবায়ন শুরু করেছে কোনো পার্ক। এছাড়া তার বিরুদ্ধে থানায় মামলাও নথিভুক্ত করা হচ্ছে। খবর বিবিসির। পর্যটনের জন্য বিখ্যাত থাইল্যান্ড। এর অর্থনীতি অনেকটা পর্যটকনির্ভর। সারা বছরই থাইল্যান্ডে বিশ্বের পর্যটকদের পদচারণায় মুখরিত থাকে। তবে এই পর্যটনই দেশটির ক্রমবর্ধমান পরিবেশ দূষণের অন্যতম প্রধান কারণ। ঘুরতে গিয়ে যেখানে-সেখানে আবর্জনা ফেলে পরিবেশ নোংরা করা এবং গুরুত্বপূর্ণ দর্শনীয় স্থানের সৌন্দর্যহানি ঘটানো অনেক পর্যটকেরই অভ্যাস। এই ময়লাগুলো পার্কের পশুপাখির জন্য খুব বিপজ্জনক। কারণ তারা এগুলো খাওয়ার চেষ্টা করতে পারে। বারবার সতর্ক করার পরও তাদের অনেকে বিষয়টি গায়ে লাগায় না। তাই এই ধরনের লোকজনকে ঠেকাতেই অভিনব এক উদ্যোগ নিয়েছে থাইল্যান্ডের ব্যাংককের জনপ্রিয় খাও ইয়াই ন্যাশনাল পার্ক। এখন থেকে কোনো পর্যটক পার্কে ময়লা ফেললে সেই ময়লা তার ঠিকানায়ই ফেরত পাঠাবে পার্ক কর্তৃপক্ষ। শুধু তা-ই নয়, পুলিশের নিবন্ধন খাতায়ও চলে যাবে তার নাম। থাইল্যান্ডের পরিবেশমন্ত্রী ভারাউত সিলপা আর্চা সম্প্রতি এ ব্যাপারে নির্দেশনা দেন। ফেসবুকে তিনি পর্যটকের ঠিকানায় পাঠানোর জন্য প্রস্তুত খালি প্লাস্টিকের বোতল, ক্যান ও চিপসের প্যাকেট ভর্তি কার্ডবোর্ড পার্সেলের ছবিও পোস্ট করেছেন। ‘খাও ইয়াই ন্যাশনাল পার্কে আপনি ভুলে এ জিনিসগুলো ফেলে গেছেন’ লেখা পুলিশের একটি চিরকুট রয়েছে পার্সেলের সঙ্গে। পোস্টে মন্ত্রী আরও লিখেন, ‘আপনার ময়লা আমরা আপনার কাছেই ফেরত পাঠাব।’ এছাড়া ন্যাশনাল পার্কে ময়লা ফেলা যে একটি অপরাধ এবং এ অপরাধের জন্য জরিমানাসহ পাঁচ বছরের জেল পর্যন্ত হতে পারে, তা-ও মনে করিয়ে দেন তিনি।