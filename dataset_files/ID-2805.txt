পরিবেশ মানুষের পরম বন্ধু। পরিবেশ মানুষকে মমতা দিয়ে আগলে রাখে। তবে দুঃখের সঙ্গে বলতে হয় আমরা আমাদের পরম বন্ধুকে নিজেদের স্বার্থে, নিজেদের লোভের বশবর্তী হয়ে বারবার ক্ষতিগ্রস্ত করছি। আমাদের এই হীন কর্মকাণ্ডের ফলে বায়ু, পানি, মাটি নানাভাবে দূষিত হচ্ছে। ফলে পরিবেশ আজ হুমকির সম্মুখীন। এই পরিবেশকে আশ্রয় করেই গড়ে উঠেছে মানবসভ্যতা। বলতে দ্বিধা নেই বিশ্ব সভ্যতার যতই উন্নতি হচ্ছে ততই প্রকৃতি ক্ষতিগ্রস্ত হচ্ছে। বিশ্ব যতই আধুনিকায়ন হচ্ছে ততই প্রকৃতি তার নিজস্বতা হারাচ্ছে। প্রকৃতির সঙ্গে মানুষের যে সাম্যাবস্তা দীর্ঘদিন ধরে চলে এসেছে তার বিঘ্ন ঘটিয়ে বেপরোয়াভাবে পরিবেশ দূষণ করে চলেছি, নির্বিচারে প্রকৃতি সংহার এবং কাণ্ডজ্ঞানহীন কাজের মধ্য দিয়ে আমরা আজ ডেকে আনছি ক্ষয় ও অবক্ষয়ের মহামারি। আমরা নির্বিচারে বন উজাড় করছি, কাটছি গাছ। ধ্বংস করছি অরণ্য। সেই সঙ্গে পশুপাখি শিকার করছি। আমরা দিনদিন হিংস্র হয়ে যাচ্ছি। নিজেকে বড় করতে গ্রাস করছি পরিবেশের এক-একটি বস্তু। কি বায়ু দূষণ, কি পানি দূষণ, কি শব্দ দূষণ, মাটি দূষণ, বৃক্ষনিধন, পানিতে আর্সেনিক, জনসংখ্যা বৃদ্ধি, প্লাস্টিকসামগ্রী ইত্যকার বিষয়গুলোর জন্যে মানুষ আজ হুমকিতে পড়েছে। আজ বায়ু দূষণের কারণে আমরা নানা ধরনের রোগব্যাধিতে আক্রান্ত হচ্ছি। বায়ুমণ্ডলের বিদ্যমান সীমা বয়স্ক মানুষের স্বাভাবিক কার্যাবলীর ব্যাঘাত ঘটছে। মস্তিষ্কের ক্ষতিসাধন করে কখনো কখনো মৃত্যু ঘটাচ্ছে। সবকিছুর একটা সীমা থাকা দরকার। সীমা লঙ্ঘন করলেই বিপদ কিন্তু আমরা বিপদকে বিপদ মনে করছি না। ভাবছি না শেষ পরিণতির কথা আর ভাবছি না বলেই আমরা মহাসংকটের দিকে এগিয়ে যাচ্ছি। এই সংকট আমি-আপনি সবার, পুরো বিশ্বে। বিশ শতকের মাঝামাঝি থেকে শুরু হয়েছে পারমাণবিক যুগ। কাঠ, কয়লা এবং তেল দহনের ফলে পরিবেশ যে পরিমাণে দূষিত হয় পারমাণবিক দহনের দূষণের পরিমাণ তার চেয়ে কয়েক গুণ বেশি। পরীক্ষামূলকভাবে পারমাণবিক বোমার বিস্ফোরণ প্রচণ্ড শক্তিশালী রকেটের সাহায্যে মহাকাশে অভিযান ও উপগ্রহ উেক্ষপণ বিপুল পরিমাণ বিষাক্ত গ্যাস বায়ুমণ্ডলে ছড়িয়ে পড়ে। এর ফলে পরিবেশ দূষিত হয়। বন উজাড়ের ফলে খরার সৃষ্টি হচ্ছে। পশুপাখি তার আবাসস্থল হারাচ্ছে। নানারকম পশুপাখি বিলুপ্ত হয়ে যাচ্ছে। ফলে পরিবেশ প্রতিনিয়ত ভারসাম্য হারাচ্ছে। পানি দূষণের ফলে জলাশয়ে আজ আর আগের মতো মাছ নেই। জলজপ্রাণীরাও হুমকির মুখে। যানবাহনের বিকট শব্দে রোজ কোটি কোটি মানুষের কানের সমস্যা থেকে শুরু করে উচ্চরক্তচাপ, মাথাব্যথা, হার্টের সমস্যা দিনদিন প্রকট হচ্ছে। আমরা প্রতিক্ষণ নির্বিচারে বালি উত্তোলন, পাথর উত্তোলন, কয়লা উত্তোলন ও পাহাড় কেটে ভূমির বারোটা বাজাচ্ছি। যার ফলে ভূমিকম্পের মাত্রা বেড়ে যাচ্ছে আর সুনামি হাত বাড়িয়ে ডাকছে। এখন লক্ষ্য করেন আমরা কি করছি। কত সংকটে ফেলছি পরিবেশকে। মানুষ তাদের সুখের জন্য, বেশি আরামের জন্য, বেশি লোভের জন্য প্রকৃতিকে সারাক্ষণ আঘাত করছে। যার ফলে প্রকৃতিও আজ আমাদের বিরুদ্ধে যাচ্ছে। আমাদেরকে এবার সতর্ক হতে হবে। প্রকৃতির ওপর যতই আমরা প্রকৃতিপ্রেমী হব ততই দেশের কল্যাণ বয়ে আনবে। দেশ, বিশ্ব ফুলেফলে, পশুপাখিতে ভরে উঠবে। অক্সিজেন নির্মল হবে। কার্বন ডাই অক্সাইডের পরিমাণ বাড়বে। প্রকৃতি দূষণমুক্ত হলে আমরা নিরোগ থাকব। তাই প্রকৃতিকে ভালোবাসতে হবে। পশুপাখিকে নিজের করে রাখতে হবে। পুরো বিশ্বকে পশুপাখির জন্য অভয়ারণ্য করে গড়ে তুলতে হবে। নদী, সাগর দূষণ থেকে মুক্ত থাকতে হবে। জন্ম থেকে মৃত্যু পর্যন্ত মানুষ পরিবেশের ওপর নির্ভরশীল। কিন্তু আমাদের স্বেচ্ছাচারী আক্রমণের ফলে দিনদিন নষ্ট হচ্ছে পরিবেশের ভারসাম্য। পরিবেশ দূষিত হচ্ছে। পরিবেশের দূষণের ফলে আবহাওয়া বিরূপ হয়ে পড়েছে, ফলে প্রায় দেখা দিচ্ছে নানা ধরনের প্রাকৃতিক দুর্যোগ। এসব প্রাকৃতিক দুর্যোগের ভয়াবহ পরিস্থিতি মানবজাতিকে ধ্বংসের দিকে ঠেলে দিচ্ছে। তাই আমাদের পরিবেশকে দূষণের হাত থেকে রক্ষা করতে হবে। আর এজন্য দরকার কার্যকর পদক্ষেপ। তাই আসুন পরিবেশ বাঁচাই বিশ্ব বাঁচাই। নির্মল অক্সিজেনে ভরে উঠুক এই পৃথিবী। n লেখক :গবেষক ও ফ্রিল্যান্স সাংবাদিক