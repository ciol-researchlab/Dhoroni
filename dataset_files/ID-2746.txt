পুরনো দূষণ-বিধির আওতায় তৈরি কোনও গাড়ি আর বিক্রি করা যাবে না আগামী ১ এপ্রিল থেকে। বুধবার এই নির্দেশ দিয়েছে সুপ্রিম কোর্ট। শীর্ষ আদালতের রায় অনুযায়ী দেশে আর ‘ভারত স্টেজ৩’ (বিএস৩) বা তার চেয়ে পুরনো দূষণ-বিধির মাপকাঠি মেনে তৈরি গাড়ি বিক্রি করা যাবে না। শুধু ‘ভারত স্টেজ৪’ (বিএস৪) প্রযুক্তির গাড়িই বিক্রি করতে হবে। শীর্ষ আদালতের বক্তব্য, গাড়ি সংস্থাগুলির লোকসানের চেয়ে নাগরিকদের স্বাস্থ্যই বেশি গুরুত্বপূর্ণ। এই রায়ে হতাশ গাড়ি শিল্প। ফের তারা সর্বোচ্চ আদালতের কাছে এর বিরুদ্ধে আর্জি জানাবে কি না, তা স্পষ্ট না-হলেও অধিকাংশেরই বক্তব্য, ৩১ মার্চের মধ্যে পুরনো গাড়িগুলি বিক্রি না-হলে বিপুল আর্থিক বোঝা চাপবে তাদের উপর। আর এই দু’দিনে তা বিক্রি হওয়াও অসম্ভব। নোট বাতিলের পরের ধাক্কা সামলে যে-গাড়ি শিল্প সবেমাত্র ঘুরে দাঁড়াতে শুরু করেছিল, তা ফের মুখ থুবড়ে পড়বে। বস্তুত, এ দিনের রায়ের পরে বিভিন্ন গাড়ি সংস্থার শেয়ার দর পড়তে থাকে। বেশি ধাক্কা খায় দু’চাকার ও বাণিজ্যিক গাড়ি সংস্থাগুলি। ১ এপ্রিল থেকে বিএস৪ পরিবেশ বিধি সহায়ক গাড়ি তৈরির সিদ্ধান্ত নেওয়া হয় ২০১৫ সালেই। কিন্তু একই দিন থেকে পুরনো প্রযুক্তির গাড়ির বিক্রি যে-বন্ধ হবে, তা জানা ছিল না গাড়ি শিল্পের। ফেডারেশন অব ডিলার্স অ্যাসোসিয়েশনের (ফাডা) দাবি, বিএস২ থেকে বিএস৩ মাপকাঠিতে উত্তরণের সময়েও পুরানো গাড়ি বিক্রি চালু ছিল। তাই এ বারও তা হবে, এমন আশা ছিল গাড়ি শিল্পের। পাশাপাশি নতুন প্রযুক্তির জন্য গাড়ির দামও বাড়ে। ফাডা-র দাবি, পুরনো গাড়ি বিক্রি বন্ধ হবে না, এই আশায় ক্রেতারাও কম দামি পুরনো প্রযুক্তির গাড়ির দিকেই ঝোঁকেন। ফলে পূর্ব অভিজ্ঞতা ও বাজারের চাহিদা মেনেই গাড়ি সংস্থাগুলি পুরনো গাড়ি তৈরি করছিল। এর জেরে ডিলারদের কাছে বিপুল পুরনো গাড়ি মজুত রয়েছে। আরও পড়ুন: কলকাতা-ঢাকা পথে নয়া উড়ান