কোথাও রাজনৈতিক দলের ভোট-প্রচারের ফেস্টুনে ঢাকা রবীন্দ্রনাথ। কোথাও আবার কোনও সংগঠনের অনুষ্ঠানসূচির ব্যানার আড়াল করেছে মহাত্মা গাঁধীকে। আসানসোল শিল্পাঞ্চলে এ ভাবে ঢাকা পড়ে যাচ্ছে মনীষীদের নানা মূর্তি। তা বন্ধ করতে অভিযানের সিদ্ধান্ত নিয়েছে পুরসভা। এ ব্যাপারে সব রাজনৈতিক দলের সহায়তা চেয়ে লিখিত আবেদন করেছেন মেয়র জিতেন্দ্র তিওয়ারি। সম্প্রতি নানা রাজনৈতিক দলের কার্যালয়ে মেয়র চিঠি পাঠিয়ে এই অনুরোধ করেছেন। ওই সব দলের নেতাদের পাল্টা দাবি, এই উদ্যোগের ধারাবাহিকতা দরকার। শহরের বাণিজ্যিক ও নানা সামাজিক সংগঠনের কাছেও এই আর্জি জানানোর অনুরোধ করেছেন তাঁরা। শিল্পাঞ্চলের বিভিন্ন প্রান্তে নানা মনীষীর মূর্তিতে জন্ম বা মৃত্যুবার্ষিকীতে ঘটা করে শ্রদ্ধা জানানোর ব্যবস্থা হয়। শহরবাসী অনেক সময়েই অভিযোগ করেন, অন্য সময় মাঝে-মধ্যেই এই সব মূর্তির অবমাননা করা হয়। পুর কর্তৃপক্ষের কাছে সে বিষয়ে উপযুক্ত ব্যবস্থা নেবার আবেদনও করেছেন অনেকে। মেয়র জানান, বিভিন্ন রাজনৈতিক দলের কর্মসূচিতে মূর্তির আশপাশ পতাকা, ফেস্টুন, পোস্টার ঝুলিয়ে দিচ্ছেন কর্মীরা। যেমন, আসানসোলের রবীন্দ্রভবনে কোনও রাজনৈতিক কর্মসূচি হলেই ভবন লাগোয়া রবীন্দ্রনাথের মূর্তি পতাকা-ফেস্টুনে ঢেকে যায়। মেয়রের কথায়, ‘‘এটা দৃশ্যদূষণের পাশাপাশি খারাপ দৃষ্টান্তও তৈরি করে। তাই এই অভ্যেস বন্ধ করার বার্তা দেওয়া হয়েছে। আশা করি সবাই সাহায্য করবেন।’’ সিপিএম নেতা পার্থ মুখোপাধ্যায়ের বক্তব্য, ‘‘শহরের সৌন্দর্যায়নে এই উদ্যোগ ভাল। তবে মেয়রের নিজের দলেরও তা মেনে চলা উচিত।’’ পুরসভার বিরোধী নেতা সিপিএমের ওয়াসিমুল হকের দাবি, হাটন রোডে লেনিনের মূর্তি অযত্নে পড়ে আছে। সেটির পরিচর্যা করা হোক। বিজেপি-র জেলা সভাপতি তাপস রায় আবার অভিযোগ করেন, নানা প্রতিষ্ঠান ও সংগঠনের পোস্টার-ব্যানারও দৃশ্যদূষণ তৈরি করে। সে ব্যাপারেও ব্যবস্থা নেওয়া দরকার বলে তাঁর দাবি। তৃণমূলের আসানসোল জেলা সভাপতি ভি শিবদাসন বলেন, ‘‘পুরসভার বার্তা পেয়ে দলের সর্বস্তরে তা মেনে চলার নির্দেশ দেওয়া হয়েছে।’’