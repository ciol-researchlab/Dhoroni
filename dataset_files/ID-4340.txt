ঢাকাসহ দেশের ৪৫টির বেশি জেলার ওপর দিয়ে বয়ে যাচ্ছে তাপপ্রবাহ। গত কয়েক দিনের আবহাওয়ার পূর্বাভাসগুলোতে চলমান এ দাবদাহ থেকে দ্রুতই ‍মুক্তি না মেলার কথা আগেই বলা হয়েছিল। উল্টো বাতাসে আর্দ্রতা বেড়ে গরমের অনুভূতি বেড়েছে। তবে আগামী মাসের শুরুতে বৃষ্টির আভাস রয়েছে। আবহাওয়াবিদরা বলছেন, এপ্রিলে তাপপ্রবাহ কমার কোনো সম্ভাবনা নেই। অতীতে সাধারণত এ সময়ে সন্ধ্যায় ঝোড়ো বাতাস বয়ে যেত, এতে গরম কমে যেত। এবার তা-ও নেই। তাই আপাতত গরম কমার সম্ভাবনা নেই। বরং বাতাসের আর্দ্রতা বেড়ে শুক্রবার গরমের কষ্ট আরও বাড়তে পারে। আগামী এক সপ্তাহ এ ধরনের আবহাওয়া থাকতে পারে। আবহাওয়া অধিদপ্তরের পর্যবেক্ষণ অনুযায়ী, বৃহস্পতিবার দেশের অন্তত ১৪টি জেলার ওপর দিয়ে তীব্র তাপপ্রবাহ হয়ে গেছে। অর্থাৎ সর্বোচ্চ তাপমাত্রা ৪০ ডিগ্রি সেলসিয়াস অতিক্রম করেছে। অর্ধেকের বেশি জেলার সর্বোচ্চ তাপমাত্রা ৩৬ থেকে ৪০ ডিগ্রি সেলসিয়াসের মধ্যে ছিল। আবহাওয়া অধিদপ্তরের পূর্বাভাস বলছে, মে মাসের শুরুতে সিলেট ও চট্টগ্রাম বিভাগে ঝোড়ো হাওয়াসহ বৃষ্টি হতে পারে। উত্তরাঞ্চলের জেলাগুলোতে অবশ্য ঢাকা, রাজশাহী ও খুলনার মতো এতটা উষ্ণতা নেই। তবে মে মাসের বাকি সময়জুড়ে উত্তরেও গরমের তীব্রতা বেশি থাকতে পারে। আবহাওয়া অধিদপ্তরের পরিচালক আজিজুর রহমান সংবাদমাধ্যমকে বলেছেন, “এপ্রিল উষ্ণতম মাস হওয়ায় বরাবরই এ সময়ে দেশের তাপমাত্রা স্বাভাবিকের চেয়ে বেশি থাকে। এটা অস্বাভাবিক নয়। এবার টানা দুই সপ্তাহ তাপপ্রবাহ থাকায় ও বৃষ্টিহীন পরিস্থিতি বিরাজ করায় গরমের অনুভূতি বেড়েছে। আর জলীয়বাষ্পের পরিমাণটা বেশি, যে কারণে অস্বস্তি বেশি হচ্ছে।” গত কয়েকদিনের প্রখর রোদ ও গরম হাওয়ায় দেশজুড়ে তেমন পরিস্থিতিই দেখা গেছে। গরমে কাহিল মানুষ ঘরে ও বাইরে অল্পতেই ক্লান্ত হয়ে পড়ছেন। অনেকে অসুস্থও হয়ে যাচ্ছেন অতি গরমে। দেশের বিভিন্ন স্থান থেকে গরমের মধ্যে ও হিটস্ট্রোকে মৃত্যুর খবরও আসছে।