বাঙালির কাছে দুর্গা পুজো মানেই রাত জেগে ঠাকুর দেখা, বন্ধুদের সঙ্গে আড্ডা, আর জমিয়ে খাওয়া-দাওয়া। পুজোর কটা দিন শহর যেন নতুন ভাবে সেজে ওঠে। অথচ সেই সাজের রোশনাইতে লেগে থাকে পাড়ায় পাড়ায় লাউডস্পিকারের শব্দ, বাজির গন্ধ, মূর্তির বিষাক্ত রং, আরও কত কী! তবে সময়ের সঙ্গে সঙ্গে শহরের বিভিন্ন পুজো কমিটি এই বিষয়গুলি নিয়ে সচতন হচ্ছে। শহরের এই পরিবেশ বান্ধব পুজোগুলিকে সম্মান জানাতে প্রস্তুত সেরাদের সেরা নির্মল পুজো পুরস্কার স্পনসর্ড বাই দ্য বেঙ্গল ইন অ্যাসোসিয়েশন উইথ ক্লাইমেট অ্যাকশন নেটওয়ার্ক সাউথ এশিয়া এবং মাই কলকাতা। ২০০৭-এ একটি অলাভজনক সংস্থা, এনভায়রনমেন্ট গভর্নড ইন্টিগ্রেটেড অর্গানাইজেশন (এনজিআইও) এই উদ্যোগ নেয়। যার মূল উদ্দেশ্য ছিল পুজোর সময় পরিবেশগত চাপ কমানোর পাশাপাশি উৎসবকে একটি মাধ্যম হিসাবে ব্যবহার করে পরিবেশ সচেতনতা প্রচার করা। এনজিআইও-এর তরফে সুজাতা বসু এই প্রসঙ্গে জানিয়েছেন, "এই বছর আমরা প্রায় ২৫০টি আবেদন পেয়েছি। প্রাথমিক পর্যায়ে জুরিরা মণ্ডপ পরিদর্শন করে এর মধ্যে থেকে ৭৫টি পুজোকে বেছে নিয়েছেন। এর পরে ফের জুরিদের সাতটি দল ফের এই মণ্ডপগুলি পরিদর্শন করবে এবং তাদের মূল্যায়নের ভিত্তিতেই সাতটি আঞ্চলিক শীর্ষস্থানীয় মণ্ডপকে নির্বাচিত করা হবে। চূড়ান্ত রায় জানা যাবে ১ এবং ২ অক্টোবর (ষষ্ঠী এবং সপ্তমী)। ফলাফল সপ্তমীর সন্ধ্যায় ঘোষণা করা হবে"।