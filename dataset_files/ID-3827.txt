উচ্চ স্বরে মাইক বা কোনো ধরনের শব্দযন্ত্র ব্যবহার করলেই তাৎক্ষণিক দেওয়া হবে অর্থদণ্ডসহ যেকোনো মেয়াদের শাস্তি। আজ শনিবার গাজীপুর জেলা প্রশাসক লিখিত নির্দেশনা জারি করেছেন। জেলা প্রশাসন সূত্রে জানা গেছে, ১ ফেব্রুয়ারি থেকে শুরু হতে যাচ্ছে মাধ্যমিক স্কুল সার্টিফিকেট (এসএসসি) ও সমমানের পরীক্ষা। গুরুত্বপূর্ণ এই পরীক্ষা চলাকালে সবাইকে উচ্চ স্বরে মাইক বা কোনো ধরনের শব্দযন্ত্র ব্যবহার না করার অনুরোধ করা হয়েছে। ওই পরীক্ষা চলার সময় কোনো অনুষ্ঠানে মাইক ব্যবহার করতে হলে জেলা প্রশাসনের পূর্বানুমতি নিতে হবে। কেউ ওই নিয়ম পরিপন্থী কিছু করলে সঙ্গে সঙ্গে তা জেলা প্রশাসনকে জানাতে বলা হয়েছে। প্রয়োজনে গাজীপুরের জেলা প্রশাসনের মোবাইল নম্বর 01710-068651 এ, ফেসবুক ইনবক্স (dc gazipur) অথবা এ জানানোর জন্য অনুরোধ করা হয়। গাজীপুর জেলা প্রশাসক (ডিসি) দেওয়ান মুহাম্মদ হুমায়ুন কবীর প্রথম আলোকে বলেন, সবার ঐকান্তিক প্রচেষ্টা ও সচেতনতাই পারে ছেলে-মেয়েদের নির্বিঘ্ন পরীক্ষা পরিবেশ নিশ্চিত করতে। তিনি আরও বলেন, এই নির্দেশ অমান্য করলে তাৎক্ষণিকভাবে অভিযান চালিয়ে শাস্তি দেওয়া হবে।