এখনই যা গরম পড়েছে তাতে নিজের সঙ্গে একটি খাবার জলের বোতল না রাখলেই নয়। রোজের ব্যবহারের জন্য বাড়িতে কাচের বোতল থাকলেও রাস্তায় সেই ধরনের বোতল ব্যবহার করা বেশ ঝক্কির। ধাক্কা লাগলে ভেঙে যাওয়ার ভয় থাকে। তবে, প্লাস্টিকের বোতল ব্যবহার করা মোটেই ভাল নয়। তাই ধাতব পাত্রেই জল রাখেন। কিন্তু তা কি আদৌ স্বাস্থ্যকর? প্লাস্টিক ছাড়া জলের পাত্র হিসেবে সবচেয়ে ভাল হল ধাতব বোতল। যা নিয়ে সহজেই বাইরে বেরোনো যায়। প্লাস্টিকের বোতল ব্যবহার করার নির্দিষ্ট মেয়াদ রয়েছে। কিন্তু ধাতুর বোতল ব্যবহারের ক্ষেত্রে তেমন কোনও বিধিনিষেধ নেই। তা ছাড়া ধাতুর বোতলে দীর্ঘ ক্ষণ জল ঠান্ডা বা গরম জল রাখার সুবিধাও আছে। ধাতুর বোতল সাধারণত পুনর্ব্যবহারযোগ্য। প্লাস্টিকের বোতল পরিবেশবান্ধব নয়। তাই নিত্য ব্যবহারের জন্য এই ধাতুর বোতলই ভাল। স্টিল, অ্যালুমিনিয়াম না কি তামা, কোনটি স্বাস্থ্যের জন্য ভাল? স্টিলের বোতলে জল রাখলেও তা খুব বেশি ভারী হয় না। হাত থেকে পড়ে ভেঙে যাওয়ার ভয়ও নেই। এই ধাতু জলের সঙ্গে কোনও বিক্রিয়ায় অংশ নেয় না। জলের মধ্যে ধাতব কোনও গন্ধ বা স্বাদও থাকে না। জলের বদলে গরম চা কিংবা কফিও রাখা যেতে পারে স্টিলের বোতলে। অ্যালুমিনিয়ামের তৈরি জলের বোতল স্টিলের চাইতে অনেকটাই হালকা, পরিবেশবান্ধব। তবে অনেক ক্ষেত্রেই দেখা গিয়েছে, ঠান্ডা বা গরম যে কোনও ধরনের তরলের সঙ্গেই অ্যালুমিনিয়াম বিক্রিয়া করে। শরীরে অতিরিক্ত অ্যালুমিনিয়াম প্রবেশ করলে শারীরিক নানা রকম সমস্যা দেখা দিতে পারে। তাই এই ধরনের বোতল বেশি ব্যবহার না করাই ভাল। আগে জল রাখার জন্য সাধারণত মাটি কিংবা তামার পাত্রই ব্যবহার করা হত। অনেক স্বাস্থ্য সচেতন মানুষই ইদানীং তামার বোতলে জল খান। তামার মধ্যে রয়েছে অ্যান্টিমাইক্রোবিয়াল উপাদান। যা রোগ প্রতিরোধ ব্যবস্থা ভাল রাখতে এবং হজমশক্তি উন্নত করতে সাহায্য করে। তবে তামা জলের সঙ্গে বিক্রিয়া না করলেও অ্যাসিডযুক্ত যে কোনও তরলের সঙ্গে তা প্রতিক্রিয়া করে। তাই সেই ধরনের কোনও পানীয়ের জন্য তামার পাত্র ব্যবহার না করাই ভাল। প্লাস্টিক ছাড়া জলের পাত্র হিসেবে সবচেয়ে ভাল হল ধাতব বোতল। ছবি: সংগৃহীত। জল রাখার ধাতব পাত্র কেনার আগে কী কী জেনে রাখা জরুরি? ধাতুর পাত্র স্বাস্থ্যকর হলেও কেনার সময়ে তার মান অর্থাৎ ‘ফুড গ্রেড’ দেখে তবেই কিনতে হবে। ধাতব বোতলের ভিতরে যেন রং কিংবা অন্য ধাতুর পরত না থাকে। দীর্ঘ দিন জল রাখতে রাখেত সেই পরত কিন্তু জলের সঙ্গে মিশতে শুরু করতে পারে। যা শরীরের জন্য ক্ষতিকর। জল ঠান্ডা বা গরম রাখার জন্য একান্তই যদি ‘ইনসুলেটেড’ বোতল কিনতেই হয়, সে ক্ষেত্রে ভ্যাকিউম-যুক্ত ‘ডবল ওয়াল্‌ড স্টেনলেস স্টিল’ বোতল কেনাই ভাল।