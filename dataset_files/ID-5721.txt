কয়েক বছর আগের কথা। ঋতু পরিবর্তনের সময় বারবার ঠান্ডা-কাশিতে আক্রান্ত হচ্ছিলাম। কাশি এতটাই বাড়াবাড়ি পর্যায়ে যেত; নিজে তো বটেই, পরিবারের সদস্যরাও রাতে ঘুমাতে পারত না। চিকিৎসক জানিয়েছিলেন, এর কারণ ‘ডাস্ট অ্যালার্জি’ বা ধুলা-সংবেদনশীলতা। চিকিৎসাও চলছিল। পেশাগত কারণে বেশ কিছুদিনের জন্য জার্মানিতে যাওয়া স্থির হলো। সেখানে গিয়েও যদি এমন ভয়ংকর ঠান্ডা-কাশি হয়, ভেবে চিন্তায় পড়ে গেলাম। সব শুনে চিকিৎসক আশ্বস্ত করলেন, ইউরোপে ধুলা সংকট নেই বলে আপনার কোনো সমস্যা হবে না। তবুও চিকিৎসকের কথায় ভরসা না রেখে পর্যাপ্ত ওষুধপত্র সঙ্গে নিলাম। কিন্তু আশ্চর্য, যতদিন জার্মানিতে ছিলাম হাঁচি-কাশির বিড়ম্বনায় পড়তে হয়নি। সেখানে গিয়ে জেনেছিলাম, মাত্র এক দশকের উদ্যোগে জার্মানি বায়ুদূষণ রোধে সফল হয়েছিল। এদিকে আমাদের ‘তিলোত্তমা’ ঢাকার বায়ুদূষণের অবস্থা সবাই জানেন। ঈদুল ফিতরের ছুটির ফাঁকা ঢাকাতেও বায়ুদূষণ ছিল ৯ বছরের মধ্যে সর্বোচ্চ। স্টামফোর্ড ইউনিভার্সিটির বায়ুমণ্ডলীয় দূষণ অধ্যয়ন কেন্দ্রের (ক্যাপস) গবেষণায় দেখা গেছে, ৭৫ দিনের মধ্যে ঢাকার মানুষ মাত্র ৬ দিন (০-৫০ বায়ুমান সূচক) বিশুদ্ধ বায়ু পেয়েছে। বায়ুদূষণ কতটা উদ্বেগজনক অবস্থায় পৌঁছেছে, এ পরিসংখ্যান দেখে সহজেই অনুমান করা যায়। আমি তো কেবল বায়ুদূষণের কারণে বারবার ঠান্ডা-কাশিতে আক্রান্ত হওয়ার উদাহরণ দিলাম, নিজের জীবন থেকে। বিশ্ব স্বাস্থ্য সংস্থার তথ্যমতে, বায়ুদূষণের ফলে বাংলাদেশেও স্ট্রোক, হৃদরোগ, ক্রনিক অবস্ট্রাকটিভ পালমোনারি ডিজিজ, ফুসফুসের ক্যান্সার এবং তীব্র শ্বাসযন্ত্রের সংক্রমণের কারণে মৃত্যুহার বেড়েছে। বিশ্বব্যাংক বলছে, ২০১৯ সালে পরিবেশদূষণের ফলে বাংলাদেশে যে পৌনে তিন লাখ মানুষ প্রাণ হারিয়েছিল, এর ৫৫ শতাংশই বায়ুদূষণের কারণে। আমরা দেখছি, টানা কয়েক বছর বায়ুদূষণের শিকার নগরীর শীর্ষে ঢাকা। ঢাকার রাস্তাঘাটে হাঁটাচলা করলেই এর প্রমাণ পাওয়া যায়। ধুলাদূষণ, যেখানে সেখানে ময়লা আবর্জনা আর যানবাহনের কালো ধোঁয়ায় বুকভরে নিঃশ্বাস নেওয়ার মতো অবস্থা নেই। অথচ ঢাকার বাতাস কি আদৌ এমন হওয়ার কথা ছিল? পেছনে ফিরে দেখলে, ঢাকার জন্ম হয়েছিল নদীতীরে। সেই শহরের চারপাশের নদীগুলোই এখন মরতে বসেছে। ঢাকা ঘিরে থাকা বুড়িগঙ্গা, শীতলক্ষ্যা, তুরাগ, বালু নদ এখন দূষণ-দখলে বিপর্যস্ত। খাল-বিল-জলাশয়ের অবস্থাও তা-ই। ঐতিহাসিক সূত্রমতে, ১৮২৫ সালে ইংরেজ আমলে ঢাকার ম্যাজিস্ট্রেট চার্লস ডস জেলের কয়েদিদের নিয়ে তিন মাস ধরে রমনার জঙ্গল পরিষ্কার করে বের করেছিলেন ডিম্বাকৃতির একটি অংশ। তাতে শহরের উত্তরাঞ্চল পরিষ্কার হয়ে বায়ু চলাচলের পথ উন্মুক্ত হয়েছিল। অথচ ধীরে ধীরে প্রবাহিত খাল ভরাট, জলাধার-নদী দখল করে ঢাকাকে বসবাসের অযোগ্য করা হচ্ছে। ২০১৯ সালের মার্চ মাসে পরিবেশ অধিদপ্তর ও বিশ্বব্যাংকের একটি প্রতিবেদনে উল্লেখ করা হয়েছে, ঢাকার বায়ুদূষণের তিনটি প্রধান উৎস হলো– ইটভাটা, যানবাহনের ধোঁয়া ও নির্মাণ সাইটের ধুলা। এসব বন্ধে মাঝেমধ্যে ঝটিকা অভিযান চললেও বায়ুদূষণ নিয়ন্ত্রণে কার্যকর উদ্যোগ কিন্তু এখনও নেওয়া হচ্ছে না। বিশেষজ্ঞরা বলছেন, বাংলাদেশের বেশির ভাগ ইটভাটা এখনও সনাতন পদ্ধতিতে চলছে। এসব ইটভাটায় জ্বালানি হিসেবে কয়লা, কাঠ ব্যবহার করা হয়। ফলে এ থেকে প্রচুর ছাই তৈরি হয় এবং কার্বন মনোঅক্সাইড, সালফার অক্সাইড ও কার্বন ডাই-অক্সাইডের মতো দূষিত কণা বাতাসের সঙ্গে মেশে। অন্যদিকে রাজধানীতে সারাবছর ছোট-বড় অজস্র ভবন নির্মাণ এবং রাস্তা মেরামতের কাজ চলে। পাশাপাশি গত কয়েক বছরে যুক্ত হয়েছে মেট্রোরেল, এলিভেটেড এক্সপ্রেসওয়েসহ বিভিন্ন বড় প্রকল্প। সে কারণে ধুলাদূষণ লেগেই থাকছে। অথচ যে কোনো ধরনের নির্মাণকাজ করার সময় বায়ুদূষণ রোধে পরিবেশ অধিদপ্তরের সুনির্দিষ্ট কিছু নির্দেশনা আছে। কিন্তু বাস্তবে কাউকেই সেসব নিয়ম পালন করতে দেখা যায় না। আশঙ্কার কথা হলো, ঢাকা ছাড়িয়ে এখন চট্টগ্রাম, সিলেট, রাজশাহী, খুলনা, বরিশালসহ বিভিন্ন বড় শহরের বাতাসও দূষিত হয়ে পড়ছে। যানবাহন ও কলকারখানা থেকে নির্গত কালো ধোঁয়া, ধুলা বায়ুদূষণের জন্য অনেকাংশে দায়ী। বিশেষ করে মেয়াদোত্তীর্ণ গাড়িগুলো থেকে এত বেশি কালো ধোঁয়া নির্গত হয়; একে বায়ুদূষণের অন্যতম কারণ হিসেবে চিহ্নিত করা হয়েছে। এদিকে ঢাকার বাতাসে সিসা কণার উপস্থিতির কথাও বলেছেন অনেক পরিবেশবিদ। চিকিৎসকরা বলছেন, গত পাঁচ বছরের চেয়ে এখন দেশে শ্বাসযন্ত্রজনিত রোগীর সংখ্যা দুই থেকে তিন গুণ। শুষ্ক মৌসুমে হাসপাতালগুলোতে রোগীর চাপ বাড়ে। এর একটি বড় কারণ বায়ুদূষণ। বড়রা তো বটেই, শিশুরাও রেহাই পাচ্ছে না শ্বাসজনিত নানা রোগ থেকে। কোনো কোনো শিশু তো সারাবছর ভুগছে। বায়ুদূষণ নিয়ে কাজ করে এমন একটি সংস্থা ‘স্টেট অব গ্লোবাল এয়ার’-এর ২০১৯ সালে প্রকাশিত এক প্রতিবেদন বলছে, বায়ুদূষণের শিকার হয়ে দক্ষিণ এশিয়ার দেশগুলোয় প্রত্যেক শিশুর ৩০ মাস আয়ু কমে যাচ্ছে। এর মধ্যে বাংলাদেশে সবচেয়ে বেশি। যদিও উন্নত দেশগুলোয় এ হার গড়ে পাঁচ মাসের কম। বায়ুদূষণের উৎস, কারণ, ক্ষতিকর দিক নিয়ে দেশে প্রায়ই সভা, সেমিনার হচ্ছে। সংবাদমাধ্যমেও বিষয়গুলো তুলে ধরা হচ্ছে। তারপরও সরকারের তোড়জোড় নেই; নেই সতর্কবার্তা। কমবেশি সব মা-বাবা সন্তানের ভবিষ্যতের কথা ভেবে সাধ্য অনুযায়ী সম্পদ, টাকা গচ্ছিত রাখেন বা রাখার চেষ্টা করেন। কিন্তু একবার ভেবে দেখেছেন, সন্তান যদি নির্মল বাতাসে বুকভরে নিঃশ্বাসই না নিতে পারে, তাহলে সে সম্পদ ভোগ করবে কীভাবে? কারণ সম্পদের পাশাপাশি সন্তানদের জন্য আমরা রেখে যাচ্ছি এমন নগরী, যার বাতাসে রয়েছে বিষ। বায়ুদূষণ নিয়ন্ত্রণে গত ৯ বছরে উচ্চ আদালত ১১টি নির্দেশনা দিয়েছেন। তবে এর বাস্তবায়ন নেই। সংশ্লিষ্ট সংস্থাগুলোর মধ্যে সমন্বয়হীনতাই এর মূল কারণ। এ নগরকে বাঁচাতে চাইলে, নিজেরা বাঁচতে চাইলে বায়ুদূষণ রোধের বিকল্প নেই। ঢাকার দূষিত বায়ু বিশুদ্ধ করতে চারপাশের নদী-নালা, খাল-বিল উদ্ধার যেমন প্রয়োজন, তেমনি প্রয়োজন বেশি বেশি গাছ লাগানো। সেই সঙ্গে প্রয়োজন সবার সচেতনতা। সবার সমন্বিত উদ্যোগই পারে তিলোত্তমা ঢাকাকে বাঁচাতে। তাসলিমা তামান্না: জ্যেষ্ঠ সহসম্পাদক, সমকাল