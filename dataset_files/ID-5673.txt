করোনা মহামারির কারণে লকডাউন ও বাণিজ্যিক কার্যক্রম ব্যাপকভাবে কমে গেলেও মে মাসে বায়ুমণ্ডলে কার্বন ডাই-অক্সাইডের মাত্রা সর্বোচ্চ ছিল। গত সোমবার যুক্তরাষ্ট্রের ক্যালিফোর্নিয়ার সান ডিয়েগো বিশ্ববিদ্যালয়ের ন্যাশনাল ওসানিক অ্যান্ড অ্যাটমোসফেরিক অ্যাডমিনিস্ট্রেশন (নোয়া) ও স্ক্রিপস ইনস্টিটিউশন অব ওসানোগ্রাফির বিজ্ঞানীরা বাতাসে কার্বন ডাই-অক্সাইড নিয়ে বৈশ্বিক সূচকভিত্তিক এক গবেষণা প্রতিবেদন প্রকাশ করেন। তাতে বলা হয়, প্রায় ৪০ লাখ বছর আগে বায়ুমণ্ডলে এত বেশি মাত্রার কার্বন ডাই-অক্সাইড বিদ্যমান ছিল। খবর বিবিসি ও রয়টার্সের। বিজ্ঞানীরা যুক্তরাষ্ট্রের হাওয়াই রাজ্যের মাউনা লোয়াতে নোয়ার আবহাওয়া স্টেশনে বাতাসে কার্বন ডাই-অক্সাইডের মাত্রার ভিত্তিতে এসব তথ্য জানান। প্রকাশিত তথ্যমতে, পরিমাপ শুরুর পর গত ৬৩ বছরে বাতাসে কার্বন ডাই-অক্সাইডের এটি সর্বোচ্চ মাত্রা। একই সঙ্গে আনুমানিক ৪০ লাখ বছরের মধ্যেও এটি সর্বোচ্চ। গত মাসে বাতাসে কার্বন ডাই-অক্সাইডের মাত্রা ছিল ৪১৯ পার্টস পার মিলিয়ন (পিপিএম)। ২০২০ সালের মে মাসে এ মাত্রা ছিল ৪১৭ পিপিএম। স্ক্রিপসের বিজ্ঞানীরা জানিয়েছেন, প্রায় ৪১ লাখ থেকে ৪৫ লাখ বছর আগে বাতাসে এত বেশি মাত্রার কার্বন ডাই-অক্সাইড বিদ্যামান ছিল। বরফের স্তর ও সমুদ্রের গভীরতা বিশ্নেষণ করে বিজ্ঞানীরা জানিয়েছেন, সে সময়ের তাপমাত্রা আধুনিক প্রাক-শিল্পায়ন যুগের চেয়ে প্রায় ৪ ডিগ্রি সেলসিয়াস বেশি ছিল। এমনকি সমুদ্রের স্তরও এখনকার চেয়ে প্রায় ২৪ মিটার উঁচু ছিল। ওই প্রতিবেদনে আরও বলা হয়েছে, করোনা রোধে লকডাউন আরোপের মধ্যেও বাতাসে কার্বন ডাই-অক্সাইডের পরিমাণ কমেনি। বিজ্ঞানীরা বলছেন, এ সময় হওয়া দাবানলের কারণে বাতাসে কার্বন ডাই-অক্সাইডের পরিমাণ বাড়তে পারে। বিজ্ঞানী চার্লস ডেভিড কেলিং ১৯৫৮ সাল থেকে বাতাসে কার্বন ডাই-অক্সাইডের মাত্রার পরিমাপ শুরু করেন। তার নামানুসারে এ পরিমাপকে কেলিং কার্ভ নামে ডাকা হয়। কেলিং কার্ভ বায়ুমণ্ডলীয় কার্বন স্তর পরিমাপের বৈশ্বিক মানদণ্ড। বায়ুমণ্ডলে কার্বন ডাই-অক্সাইডের পরিমাণ ৩৭০ পিপিএম থাকা পর্যন্ত মানুষের স্বাস্থ্যের কোনো ক্ষতি হয় না। তবে কার্বন ডাই-অক্সাইড বৃদ্ধির সঙ্গে সঙ্গে বায়ুমণ্ডলে অক্সিজেনের পরিমাণ কমতে থাকে। নোয়ার গ্লোবাল মনিটরিং ল্যাবরেটরির বিজ্ঞানী পিয়েটার ট্যানস এক প্রতিবেদনে জানান, প্রতি বছর প্রায় ৪০ বিলিয়ন মেট্রিক টন কার্বন ডাই-অক্সাইড নির্গত করে আমরা পরিবেশ দূষিত করছি। মানবজাতির কার্যকলাপে নির্গত কার্বন ডাই- অক্সাইডের প্রায় অর্ধেক গাছপালা এবং সমুদ্রে শোষিত হয়। বাকি অর্ধেক বায়ুমণ্ডলে জমা থাকে। বায়ুমণ্ডলে এই কার্বন ডাই-অক্সাইড কয়েক হাজার বছর ধরে স্থির থাকে এবং গ্রিনহাউস গ্যাসের প্রভাবে পৃথিবীকে ক্রমাগত উষ্ণ করে তোলে। আগামী সপ্তাহে বিশ্বের ধনী দেশগুলোর সংগঠন জি-৭ সদস্যরা লন্ডনে বৈঠকে বসবেন। সেখানে জলবায়ু পরিবর্তন মোকাবিলায় করণীয় নিয়ে আলোচনা হবে। কার্বন নিঃসরণ কমানোর উদ্যোগগুলো বাগ্‌বিতণ্ডার মধ্য আটকে আছে। ২০৫০ সালে বৈশ্বিকভাবে কার্বন ডাই-অক্সাইড নিঃসরণ শূন্যের কোঠায় নিয়ে আসতে রোডম্যাপ ঘোষণা করেছে আন্তর্জাতিক শক্তি সংস্থা। এ লক্ষ্যে পৌঁছাতে কয়লা বিদ্যুৎকেন্দ্র ও পেট্রোল চালিত যানবাহন বন্ধের নির্দেশনা দিয়েছেন তারা।