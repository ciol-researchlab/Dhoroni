শীতের রেশ কাটতে না কাটতেই রাজশাহী অঞ্চলের ওপর দিয়ে মৃদু তাপপ্রবাহ বইতে শুরু করেছে। সোমবার বিকেল ৩টায় রাজশাহীতে সর্বোচ্চ তাপমাত্রা রেকর্ড করা হয়েছে ৩৮ডিগ্রি সেলসিয়াস। এটি চলতি মৌসুমে রাজশাহীর সর্বোচ্চ তাপমাত্রা। এর আগে গতকাল রোববার সর্বোচ্চ ৩৭ দশমিক ২ ডিগ্রি সেলসিয়াস তাপমাত্রা রেকর্ড করা হয়েছিল। আবহাওয়া অফিস বলছে, রাজশাহী অঞ্চলের ওপর দিয়ে মৃদু তাপপ্রবাহ বইছে। এটি আরও কয়েক দিন থাকার আশঙ্কা রয়েছে। রাজশাহীতে সর্বশেষ শনিবার দিবাগত রাতে ১ মিলিমিটার বৃষ্টিপাত হয়। তখন তাপমাত্রা ২২ ডিগ্রিতে নেমে আসে। এরপর থেকে পরে ধীরে ধীরে তাপমাত্রা বাড়তে থাকে। আজ বিকেল ৩টায় ৩৮ডিগ্রি সেলসিয়াস রেকর্ড করা হয়েছে। এ ছাড়াও এদিন বাতাসের আর্দ্রতা ছিল ২২ শতাংশ। ফলে তীব্র গরম অনুভূত হচ্ছে। এ দিকে তাপপ্রবাহে জনমনে অস্বস্তি দেখা গেছে। বাইরে বের হওয়ার সময় অনেকেই ছাতা নিয়ে বের হচ্ছেন। শ্রমিকদের তীব্র রোদে গামছা মাথায় দিয়ে কাজ করতে দেখা গেছে। এ ছাড়াও মৃদু এ তাপপ্রবাহে সব থেকে বেশি কষ্টে আছেন রোজাদাররা। নগরীর আলুপট্টি এলাকার রিকশাচালক আব্দুর রাজ্জাক বলেন, সূর্যের প্রচুর তাপ। ছাতা ছাড়া বাইরে বের হলেই শরীর পুড়তে থাকে। রাজশাহী আবহাওয়া অফিসের পর্যবেক্ষক রহিদুল ইসলাম বলেন, সোমবার দেশের সর্বোচ্চ তাপমাত্রা রাজশাহীর ওপর দিয়ে বয়ে যাচ্ছে। আগামী কয়েক দিন তাপমাত্রা আরও বাড়বে। এ সময়ের মধ্যে এই অঞ্চলের ওপর দিয়ে কোনো বৃষ্টি হওয়ার সম্ভাবনা নেই। তবে মাঝে মাঝে বৃষ্টি ছাড়াই কালবৈশাখী ঝড় হওয়ার আশংকা রয়েছে। উল্লেখ্য, কয়েকদিন আগেও রাতে তাপমাত্রা নেমে আসতো ২০ ডিগ্রির নিচে। তখন শীত অনুভুত হতো উত্তরাঞ্চলে।