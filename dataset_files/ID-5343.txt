পৌষের শুরুতেই সারা দেশে বেড়েছে শীতের তীব্রতা। হিমালয় পেরিয়ে শীতল হাওয়া উত্তরবঙ্গ দিয়ে দেশের বিভিন্ন স্থানে বিস্তৃত হচ্ছে। কাঁপুনি ধরাচ্ছে শীত। আবহাওয়া অধিদপ্তর বলছে, দেশের সব অঞ্চলের তাপমাত্রাই গড়ে ৪ থেকে ৮ ডিগ্রি কমে এসেছে। কানাডার সাসকোয়ার বিশ্ববিদ্যালয়ের আবহাওয়া গবেষক মোস্তফা কামাল পলাশ ইউরোপিয়ান, আমেরিকান ও কানাডার মডেল পূর্বাভাস বিশ্লেষণ করে ইত্তেফাককে বলেন, ২১ ডিসেম্বর মঙ্গলবার থেকে সারা দেশে শৈত্যপ্রবাহ শুরু হতে যাচ্ছে। ২১ ডিসেম্বর থেকে মূল শৈত্যপ্রবাহ শুরু হলেও আজ শনিবার ১৮ ডিসেম্বর থেকে রাজশাহী ও রংপুর বিভাগে শীতের তীব্রতা বাড়তে পারে। মোস্তফা কামাল পলাশ জানান, এতে কোনো কোনো অঞ্চলে তাপমাত্রা নেমে যেতে পারে ৬ ডিগ্রি সেলসিয়াসেরও নিচে। তবে এটা চলবে তিন থেকে চার দিন। এ সময়ের মধ্যে রংপুর ও রাজশাহী বিভাগের তাপমাত্রা ৫ থেকে ১০ ডিগ্রি সেলসিয়াসের মধ্যে ওঠানামা করতে পারে। এই আবহাওয়াবিদ বলেন, আমেরিকা, কানাডা ও ইউরোপিয়ান ইউনিয়নের আবহাওয়া পূর্বাভাস মডেলগুলো যখন একই সঙ্গে একই পূর্বাভাস দেয় তখন সেটা সঠিক বলে প্রমাণিত হয়। ২১ ডিসেম্বর থেকে ২৪ ডিসেম্বর রংপুর ও রাজশাহী বিভাগের জেলাগুলোতে রাতের তাপমাত্রা ৫ থেকে ১০ ডিগ্রি সেলসিয়াসে নেমে যাওয়ার শঙ্কার কথা নির্দেশ করছে আবহাওয়া পূর্বাভাস মডেলগুলো। শীতকালীন শাকসবজি ও বীজতলাকে প্রচণ্ড ঠাণ্ডা হতে রক্ষায় পূর্ব প্রস্তুতি নেওয়ার পরামর্শ দেন তিনি। পঞ্চগড় দিয়ে তাপমাত্রার পারদ ধীরে ধীরে নিচের দিকে নামতে শুরু করেছে। গত কয়েক দিন পঞ্চগড়ের তেঁতুলিয়ায় এ বছরের শীতের সর্বনিম্ন তাপমাত্রা নেমে ৯ ডিগ্রি পর্যন্ত ওঠানামা করছে। গতকালও তেঁতুলিয়ায় দেশের সর্বনিম্ন তাপমাত্রা রেকর্ড করা হয়েছে ৯ ডিগ্রি সেলসিয়াস। দেশের কিছু এলাকায় রীতিমতো হাড়কাঁপানো ঠাণ্ডা নেমেছে। উত্তর জনপদে ঘন কুয়াশায় দিনের বেশির ভাগ সময় সূর্যের দেখা মিলছে না। আবহাওয়াবিদ রুহুল কুদ্দুস বলেন, তাপমাত্রা দ্রুত কমতে শুরু করেছে। সোমবারের পর দেশের বেশির ভাগ এলাকায় মাঝারি শৈত্যপ্রবাহ শুরু হতে পারে। সর্বনিম্ন তাপমাত্রা ৬ ডিগ্রিতেও নামতে পারে। আবহাওয়া অধিদপ্তরের মাসব্যাপী পূর্বাভাসে বলা হয়েছে, ২১ ডিসেম্বরের পর মাসের শেষার্ধে দেশের উত্তর, উত্তর-পূর্বাঞ্চল ও মধ্যাঞ্চলে একটি শৈত্যপ্রবাহ বয়ে যেতে পারে। আবহাওয়া দপ্তর জানায়, উত্তরাঞ্চলসহ দেশের বিভিন্ন অঞ্চলে শীত বেড়েছে। কুয়াশায় ঢেকে থাকছে দিনের বেশির ভাগ সময়। সড়ক-মহাসড়কে যানবাহন চলছে হেড লাইট জ্বালিয়ে। উত্তরের জেলাগুলোয় ঠাণ্ডা হাওয়ার কারণে নাগরিক জীবনে নেমে এসেছে স্থবিরতা।