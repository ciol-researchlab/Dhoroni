অনেকটা জীবাশ্ম জ্বালানির সঙ্গে প্রতিযোগিতা করেই পরিবেশবান্ধব ও নবায়নযোগ্য জ্বালানির পথে আমাদের হাঁটতে হয়েছে। অর্জন একেবারে কম নয়; তবু যেতে হবে অনেক দূর। দুই বা তিন দশক আগে, প্রযুক্তি বা খরচ বিবেচনায় নবায়নযোগ্য জ্বালানিভিত্তিক বিদ্যুৎ প্রকল্প পছন্দের তালিকায় অনেকটা নিচের দিকে থাকলেও আজ তা বাস্তবায়নে অগ্রাধিকার পাচ্ছে। পরিসংখ্যানগত দিক দিয়ে, পৃথিবীর বিদ্যুৎ কেন্দ্রগুলোর সর্বমোট উৎপাদন ক্ষমতার ৩০ শতাংশেরও বেশি আজ নবায়নযোগ্য জ্বালানিনির্ভর। আন্তর্জাতিক নবায়নযোগ্য জ্বালানি সংস্থার তথ্য অনুসারে, ২০১৯ সালে পৃথিবীতে স্থাপিত নতুন বিদ্যুৎকেন্দ্রগুলোর উৎপাদন ক্ষমতার ৭২ শতাংশই নবায়নযোগ্য জ্বালানিভিত্তিক এবং ২০১৮ সালে এ হার ছিল ৬৪ শতাংশ। অর্থাৎ ক্রমেই জীবাশ্ম জ্বালানির স্থলে প্রাধান্য পাচ্ছে নবায়নযোগ্য জ্বালানি। পরিবর্তনের এ ধারা সুগম না হলেও নিবিড় গবেষণা, রাজনৈতিক সদিচ্ছা, প্রযুক্তির সহজলভ্যতা ও প্রকল্প বাস্তবায়নে সফলতার কারণে এ জায়গায় আমরা পৌঁছতে পেরেছি। জলবায়ু পরিবর্তনের ক্ষতিকর প্রভাব থেকে বাঁচার চেষ্টাও নবায়নযোগ্য জ্বালানির ব্যবহার বাড়াতে ভূমিকা রেখেছে। তারপরও আমাদের প্রাকৃতিক সম্পদ আহরণ এবং তার ব্যবহার কোনোটাই ২০৫০ সালের মাঝে গ্রিনহাউস গ্যাস নির্গমনকে শূন্যের কোঠায় নামিয়ে আনার লক্ষ্যের সঙ্গে সংগতিপূর্ণ নয়। এক্ষেত্রে করোনা কিছুটা প্রাকৃতিক পরিবর্তন আনলেও, আমাদের প্রয়োজন টেকসই পরিবর্তন, যার সুফল দীর্ঘমেয়াদি হয়। তথাপি, করোনাসৃষ্ট এ সুযোগ নেওয়াটাই বাস্তবসম্মত। যেমন- বেশ আলোচনা হচ্ছে করোনার প্রভাবে বদলে যাওয়া অর্থনৈতিক গতিপথ নিয়ে আর তাকে স্বাভাবিক করার উদ্দেশ্যে গঠিত বিভিন্ন দেশের প্রণোদনা বৈশ্বিক জ্বালানি ব্যবস্থায় কতটা পরিবর্তন আনতে পারবে? এ আলোচনার একটি ভিত্তি হলো, করোনাকালীন জ্বালানির চাহিদা, বিশেষভাবে বললে তেলের চাহিদা কমে যাওয়া এবং জ্বালানি তেল শিল্পের বেশ ক্ষতি হওয়া। এদিকে, বিশ্বব্যাপী জ্বালানি ব্যবহার সংকুচিত হওয়ার প্রভাব লক্ষ্য করা যায় জীবাশ্ম জ্বালানি শিল্পের ওপর; যেমন, জীবাশ্ম জ্বালানিনির্ভর নতুন বিদ্যুৎকেন্দ্র স্থাপনে অনীহা দেখা যাচ্ছে। আবার, প্রতিবছর পুরোনো এবং জ্বালানি অদক্ষ বিদ্যুৎকেন্দ্রগুলো অত্যন্ত যুক্তিসংগত কারণে নতুন এবং পরিবেশবান্ধব বিদ্যুৎকেন্দ্রের দ্বারা প্রতিস্থাপিত হয়। বিদ্যুৎ চাহিদার ঘাটতি দেখা দেওয়ায়, কিছু দেশ পুরোনো বিদ্যুৎকেন্দ্রগুলো আগাম বন্ধ করার পরিকল্পনা হাতে নিয়েছে। অন্যদিকে, আন্তর্জাতিক জ্বালানি সংস্থার বিশ্নেষণ অনুযায়ী বছরের অনেকটা সময়জুড়ে অর্থনৈতিক কর্মকাণ্ড স্থবির থাকায় গেল বছরের তুলনায় ২০২০ সাল শেষে জ্বালানি তেল ও কয়লার ব্যবহার যথাক্রমে ৮ ও ৭ শতাংশ কম হবে। প্রাকৃতিক গ্যাসের ব্যবহারও যে নিম্নমুখী তা বোঝা যাচ্ছে। নবায়নযোগ্য জ্বালানি এখানে ব্যতিক্রম, এর ব্যবহার শুধু এ বছর নয়, সামনের বছরগুলোতেও বাড়বে। একথা অস্বীকার করার উপায় নেই যে, অন্য শিল্পের মতো নবায়নযোগ্য জ্বালানিতেও কিছু প্রতিবন্ধকতা তৈরি হয়েছে। ফলে প্রকল্প বাস্তবায়ন কিছুটা বিলম্বিত হচ্ছে। তবে আন্তর্জাতিক জ্বালানি সংস্থার তথ্য মতে, নবায়নযোগ্য জ্বালানির প্রকল্পগুলো একেবারে বন্ধ হয়ে যায়নি। বর্তমান পরিস্থিতিতে সামান্য ক্ষতিগ্রস্ত হলেও খুব শিগগিরই আবার প্রকল্পগুলো গতি ফিরে পাবে। জীবাশ্ম জ্বালানির সঙ্গে প্রতিযোগিতায় নবায়নযোগ্য জ্বালানির এগিয়ে থাকার মূল কারণ হলো নবায়নযোগ্য জ্বালানি থেকে বিদ্যুৎ উৎপাদন তুলনামূলকভাবে সাশ্রয়ী এবং রয়েছে অনেক সহসুবিধা। অর্থনৈতিক পুনর্গঠনে বিভিন্ন দেশের প্রতিশ্রুত প্রণোদনা যদি সবুজ উন্নয়নে সঠিকভাবে ব্যয় হয় নবায়নযোগ্য জ্বালানি খাতের ওপর তার প্রভাব অনেকটাই পড়বে। এতে করে, পৃথিবীতে নবায়নযোগ্য জ্বালানির ব্যবহার বাড়বে একথা নিঃসংকোচে বলা যায়। পক্ষান্তরে, বিশেষজ্ঞরা মনে করছেন করোনা-পরবর্তী সময়ে জ্বালানি তেলশিল্প কখনোই আগের অবস্থায় ফিরতে পারবে না। তথাপি জ্বালানি তেলের ব্যবহারবিহীন পৃথিবীও আমরা খুব সহসা দেখতে পাবো না। তেমনি অনেক দেশের জ্বালানি নীতিমালাতে কয়লাভিত্তিক বিদ্যুৎকেন্দ্র স্থাপনের পরিকল্পনা রয়েছে, যা নবায়নযোগ্য জ্বালানির বৈশ্বিক জোয়ার এবং গ্রিনহাউস গ্যাস নির্গমন হ্রাসে যে আকাঙ্ক্ষা প্রয়োজন তার পরিপন্থি। নবায়নযোগ্য জ্বালানি যখন কর্মসংস্থান সৃষ্টির সঙ্গে বায়ুর গুণগতমান উন্নয়ন ও আরও বহুমাত্রিক সুবিধা প্রদান করে, সে সময় কয়লাচালিত নতুন বিদ্যুৎকেন্দ্র স্থাপন দীর্ঘমেয়াদে অনেক ক্ষতির কারণ হয়ে দাঁড়াবে। যেহেতু প্যারিস চুক্তির লক্ষ্যমাত্রা অর্জন করতে হলে ২০৫০ সালের আগেই বেশিরভাগ কয়লাচালিত বিদ্যুৎকেন্দ্র বন্ধ করতে হবে। এ ধরনের বিদ্যুৎকেন্দ্র থেকে পুরোপুরি আর্থিক প্রতিদান পাওয়া অসম্ভব। অর্থাৎ উৎপাদন ক্ষমতা থাকার পরও এগুলো মূল্যহীন হয়ে যাবে। অবশ্যই বৈশ্বিক জ্বালানি ব্যবস্থার ভবিষ্যৎ নবায়নযোগ্য জ্বালানিতে নিহিত। উদাহরণ হিসেবে আমাদের সামনে রয়েছে স্টোরেজ প্রযুক্তি ও বৈদ্যুতিক যান। কিন্তু উদ্দেশ্য পূরণে বেশ খানিকটা সময় লাগবে। অনেক দেশের নীতিমালাতে আকাঙ্ক্ষার প্রতিফলন ঘটানোর পাশাপাশি সতর্ক থাকা দরকার বৈদ্যুতিক গ্রিডের স্থিতিশীলতার বিষয়ে। আবহাওয়ার ওপর নির্ভর করে সূর্যের আলো ও বাতাস পরিবর্তিত হওয়ায়, সূর্যের আলো ও বাতাসের প্রাপ্যতার পূর্বানুমান করতে হয়। সেই সঙ্গে নবায়নযোগ্য জ্বালানি ব্যবহারে আমূল পরিবর্তন আনতে হলে বিভিন্ন দেশের কারিগরি সক্ষমতা বাড়াতে হবে। সর্বোপরি, কয়লাভিত্তিক কেন্দ্র থেকে বেরিয়ে আসতে অত্যন্ত সুচারূভাবে নীতিমালা প্রণয়ন ও তার বাস্তবায়ন আবশ্যক। পরিশেষে, জ্বালানি তেলের চাহিদা করোনার আগে থেকেই কম ছিল এবং করোনাতে এই শিল্প অনেকটা নাজুক পরিস্থিতিতে পড়েছে। কমে যাওয়া অর্থনৈতিক প্রবৃদ্ধি আর মানুষের আচরণে পরিবর্তন এক্ষেত্রে ভূমিকা রাখলেও, তেলের বাজার যাতে ঘুরে দাঁড়াতে না পারে সেজন্য সব দেশের রাজনৈতিক ও নীতিগত হস্তক্ষেপ জরুরি। ভুলে গেলে চলবে না, করোনা আমাদের একটি সুযোগ তৈরি করে দিয়েছে জ্বালানি ব্যবস্থায় পরিবর্তন আনার, সে সুযোগ গ্রহণ করছি কিনা তা নির্ভর করবে আমাদের ওপর।