গত এক বছর ধরে বিশ্বে সবচেয়ে দূষিত বায়ুর শহরের তালিকায় উপরের দিকেই অবস্থান করছে রাজধানী ঢাকা। দূষিত শহরের তালিকায় বাংলাদেশের প্রতিযোগী ভারতের দিল্লি, কলকাতা আর পাকিস্তানের লাহোর। তবে শীত মৌসুম শুরু হওয়ার আগেই দূষণের মাত্রা বাড়তে শুরু করেছে। এমনকি ভারতের ‘গ্যাস চেম্বার’ আখ্যা পাওয়া দিল্লির বাতাসের চেয়েও বেশি দূষিত হয়ে পড়েছে ঢাকার বাতাস। গত এক সপ্তাহ ধরে, বিশ্বের সবচেয়ে দূষিত বাতাসের শহরের তালিকার শীর্ষে রয়েছে ঢাকা। বিশ্বব্যাপী বায়ুদূষণ পর্যবেক্ষণকারী আন্তর্জাতিক প্রতিষ্ঠান এয়ার ভিজ্যুয়ালের বায়ুমান সূচকে (একিউআই) বিশ্বের সবচেয়ে দূষিত বাতাসের শহর হচ্ছে ঢাকা। বায়ুদূষণের নানা দিক নিয়ে বিশেষ প্রতিবেদনটি লিখেছেন- বাংলাদেশের আবহাওয়ায় শুষ্ক মৌসুম অর্থাৎ শীতকাল এলে দূষণের মাত্রা বেড়ে যায়। সে হিসাবে এখনও শীতকাল আসেনি কিন্তু তার আগেই ভয়াবহ দূষণের মুখে পড়েছে বাংলাদেশ। চলতি মাসের শুরুতে ভারতের রাজধানী দিল্লির বাতাস ভয়াবহ দূষণের কবলে পড়ে। বিশ্বগণমাধ্যমে বেশ কয়েকবার বায়ুদূষণের কারণে শিরোনাম হয়েছে দিল্লি। সেখানে দূষণের মাত্রা এতটাই বেড়ে যায় যে, সেখানে স্কুলগুলো পর্যন্ত বন্ধ ঘোষণা করা হয়। কিন্তু নভেম্বরের মাঝামাঝি সময় থেকে বায়ুমান পর্যবেক্ষণের আন্তর্জাতিক সংস্থা এয়ার ভিজ্যুয়ালের তথ্যমতে, ভারতের দিল্লি, কলকাতা এমনকি পাকিস্তানের লাহোরকে কাটিয়ে সবচেয়ে দূষিত বায়ুর সূচকে সবার উপরে চলে গেছে প্রায় দুই কোটি মানুষের শহর ঢাকা। পরিবেশ বিশেষজ্ঞরা বলছেন, কার্যকরী পদক্ষেপ ও জনসচেতনতা না বাড়লে আসছে শীতে ভয়াবহ বায়ুদূষণের মুখে পড়বে বাংলাদেশ। এদিকে রাজধানীতে বায়ুদূষণ রোধে প্রয়োজনীয় পদক্ষেপ না নেয়ায় কর্তৃপক্ষের প্রতি অসন্তোষ প্রকাশ করেছেন হাইকোর্ট। আদালত বলেন, রাজধানীতে বায়ুদূষণ দিন দিন তীব্র হচ্ছে। দূষিত বায়ু মানুষকে নীরবে হত্যা করছে, তাই দ্রুত এ বিষয়ে পদক্ষেপ নিতে হবে। পরে এ বিষয়ে নির্দেশনা চেয়ে করা আবেদনের ওপর আজ (মঙ্গলবার) আদেশের জন্য দিন রেখেছেন আদালত। কেন দূষিত হচ্ছে বাতাস বিশ্বের বিভিন্ন দেশে দ্রুত অর্থনৈতিক প্রবৃদ্ধির পাশাপাশি নগরায়ন ও শিল্পায়নের হার বহুগুণে বৃদ্ধি পেয়েছে। অনুষঙ্গ হিসেবে পরিবেশ দূষণ বিশেষ করে বায়ুদূষণের মাত্রাও বেড়েছে বহুগুণে। বিশ্ব স্বাস্থ্য সংস্থার তথ্য মতে, পৃথিবীর শতকরা প্রায় ৯১ ভাগ মানুষ সংস্থাটির নির্ধারিত মান মাত্রার নির্মল বায়ু সেবন থেকে বঞ্চিত হচ্ছে। এছাড়া প্রতি বছর বায়ুদূষণের জন্য বিশ্ব অর্থনীতির প্রায় ৫ ট্রিলিয়ন মার্কিন ডলার স্বাস্থ্য খাতে ব্যয় হচ্ছে। দক্ষিণ এশিয়ার অন্যান্য দেশের মতো বাংলাদেশেও বায়ুদূষণ প্রকট আকার ধারণ করছে। সংশ্লিষ্টরা বলছেন, সারা দেশে সনাতন পদ্ধতির ইটভাটা পরিচালনা, অপরিকল্পিত উন্নয়ন কার্যক্রম, শিল্প কারখানার উন্মুক্ত নিঃসরণ ও যানবাহনের ক্ষতিকর কালো ধোঁয়া, কঠিন বর্জ্য ও বায়োমাস পোড়ানো বায়ুদূষণের মূল কারণ। রাজধানী ঢাকার ক্ষেত্রে ভবন ও অবকাঠামো উন্নয়ন কাজ উন্মুক্তভাবে করার ফলে শহরের বাতাসে ধুলাবালির পরিমাণ বাড়ছে। পরিবেশবাদীরা বলছেন, ঢাকা শহরের বায়ুদূষণ নিয়ন্ত্রণে সুনির্দিষ্ট পদক্ষেপ গ্রহণের জন্য সংশ্লিষ্ট সব সরকারি ও বেসরকারি সংস্থা/প্রতিষ্ঠান এবং বড় বড় অবকাঠামো উন্নয়ন প্রকল্পগুগো অর্থাৎ এলিভেটেড এক্সপ্রেস হাইওয়ে, মেট্রোরেলসহ অন্য প্রকল্পগুলোকে কার্যকর পরিবেশগত ব্যবস্থাপনা প্রতিপালন, সঠিক ব্যবস্থাপনা অনুসরণপূর্বক মাটি, বালি ও অন্যান্য সামগ্রী পরিবহন, সংরক্ষণ, কার্যকর কর্ম পরিবেশ রক্ষা করা, সময়মতো রাস্তাঘাট সংস্কার, মেরামত ও বিভিন্ন প্রকল্পে নিয়মিত পানি ছিটানোসহ দূষণ নিয়ন্ত্রণে কার্যকর পদক্ষেপ গ্রহণ করতে হবে। বিশেষ করে বিভিন্ন নির্মাণ প্রতিষ্ঠানগুলো নির্মাণসামগ্রী অর্থাৎ মাটি ও বালি পরিবহনে মাটি-বালির একটি অংশ রাস্তার ফেলে যাচ্ছে যা পরবর্তীতে বায়ুদূষণের সৃষ্টির জন্য বিশেষভাবে ভূমিকা রাখছে। এছাড়াও যত্রতত্র ময়লা আবর্জনা নিক্ষেপ, ড্রেন পরিষ্কার করে ময়লা ড্রেনের পাশে দীর্ঘদিন স্তূপীকরণ ও সিটি কর্পোরেশনের বর্জ্য পরিবহনের সময় অনিয়ন্ত্রিত পরিবহন ব্যবস্থাপনার ফলে একটি অংশ রাস্তার ফেলে দেয়া হচ্ছে। এসব বর্জ্য ও ময়লা-আবর্জনার ওপর দিয়ে যানবাহন চলাচলের ফলে এসব বর্জ্য থেকে বায়ুদূষণের সৃষ্টি করছে। পরিবেশ অধিদফতরের বায়ুমান ব্যবস্থাপনা শাখার সিনিয়র কেমিস্ট মোহাম্মদ আবদুল মোতালিব যুগান্তরকে বলেন, শুষ্ক মৌসুমে ইটভাটাগুলো চালু হয়, বিভিন্ন উন্নয়ন কর্মকাণ্ড বেগবান হয় এবং ধুলোবালির পরিমাণ বেড়ে যায়। ফলে বায়ুদূষণের মাত্রা বাড়ে। ঢাকা শহরের বায়ু ও ধূলিদূষণ নিয়ন্ত্রণে প্রয়োজনীয় কার্যক্রম গ্রহণের জন্য দুই সিটি কর্পোরেশন, রাজউক, গণপূর্ত অধিদফতর, সড়ক ও জনপথ অধিদফতর, সরকারি বিভিন্ন সংস্থা, বিভিন্ন উন্নয়ন কার্যক্রম পরিচালনাকারী প্রতিষ্ঠানসহ পরিবেশ অধিদফতর এবং সাধারণ জনগণ নিয়ে সমন্বিতভাবে কাজ করতে হবে। ঢাকার বাতাসের হালহকিকত বিশ্বস্বাস্থ্য সংস্থা (ডব্লিউএইচও) এবং যুক্তরাষ্ট্রের পরিবেশবিষয়ক সংস্থা ইপিএ-এর হিসাবে কোনো একটি শহরের বায়ুর মানের সূচক (একিউআই) ২০০-এর বেশি হলে তাকে খুবই অস্বাস্থ্যকর বলা হয়। পরিবেশ অধিদফতরের নির্মল বায়ু ও টেকসই পরিবেশ শীর্ষক প্রকল্পের ওয়েবসাইট থেকে দেখা যায়, ২৪ নভেম্বর রোববার ঢাকার বায়ুর মানের গড় সূচক ছিল ২৭৯ যা খুবই অস্বাস্থ্যকর। এছাড়াও দেশের উল্লেখযোগ্য শহরগুলোর মধ্যে গাজীপুরে সেই মান ছিল ২৭৭, সাভার ২৮৯, নারায়ণগঞ্জে ৩০৫, রাজশাহীতে ২১৯, বরিশাল ২৮২ এবং রংপুরে ৩১২। এদিকে ২৫ নভেম্বরের শুরুতে (মধ্যরাত ১২:৩২ মিনিট) বায়ুদূষণ পর্যবেক্ষণকারী সংস্থা এয়ার ভিজ্যুয়ালের অ্যাপস থেকে দেখা যায়, বিশ্বের দূষিত বায়ুর শহরগুলোর তালিকায় একিউআই সূচক ২৪১ নিয়ে শীর্ষে অবস্থান করছে বাংলাদেশের রাজধানী ঢাকা। এরপর যথাক্রমে দ্বিতীয় ভারতের দিল্লি (২০২), তৃতীয় স্থানে কলকাতা (১৯৮), চতুর্থস্থানে পাকিস্তানের লাহোর (১৮৮) এবং পঞ্চমস্থানে আফগানিস্তানের কাবুল (১৮০)। পরিবেশ অধিদফতরের নির্মল বায়ু ও টেকসই পরিবেশ শীর্ষক প্রকল্পের পরিচালক এসএম মনজুরুল হান্নান খান বলেন, বছরের নভেম্বর থেকে মার্চ পর্যন্ত বায়ুদূষণ সবচেয়ে বেশি হয়। শুষ্ক মৌসুমে বৃষ্টি না হওয়া, ইটভাটা চালু এবং নির্মাণকাজ বৃদ্ধিসহ ধুলাবালির কারণে দূষণ বেশি হয়। তবে সমন্বিত উদ্যোগ এবং জনগণ সচেতন হলে বায়ুদূষণের হার কমানো সম্ভব। ঢাকা বিশ্ববিদ্যালয়ের ভূগোল ও পরিবেশ বিভাগের অধ্যাপক ড. হাফিজা খাতুন বলেন, প্রায় ২ কোটি মানুষের ঢাকা শহর ধুলা এবং ধোঁয়ায় বায়ুদূষণের ষোলকলা পূর্ণ করেছে। তিনি বলেন, বায়ুদূষণ একেবারে রোধ করা সম্ভব নয়। তবে দূষণের হার বা মাত্রা কমানো সম্ভব। এজন্য কম কার্বন নিঃসরণ করে এমন উন্নত প্রযুক্তি ব্যবহার করতে হবে। ২০৫০ সালের মধ্যে বাংলাদেশ নিজস্ব সম্পদ ব্যয় করে ৫ শতাংশ কার্বন নিঃসরণ কমানোর যে অঙ্গীকার করা হয়েছে আমরা তার বাস্তবায়ন চাই। ইটভাটায় দূষণ বাড়ছে ঢাকা জেলাসহ সারা দেশে যত্রতত্র গড়ে উঠেছে ইটভাটা। ছাড়পত্রহীন এসব ইটভাটা মানছে না আবাসিক এলাকা, মানছে না কৃষি জমি। কোনো নিয়মনীতির তোয়াক্কা না করেই ফসলি জমি ও আবাসিক এলাকায় গড়ে তোলা হচ্ছে এসব বাণিজ্যিক প্রতিষ্ঠান। ইটভাটাগুলোতে বেআইনিভাবে পোড়ানো হচ্ছে কাঠ। ফলে পরিবেশের ভারসাম্য নষ্ট হচ্ছে, দূষিত হচ্ছে বায়ু। একটি গবেষণা বলছে, ঢাকা শহরে বায়ুদূষণের জন্য ইটভাটা দায়ী ৫৮ শতাংশ, রোড ডাস্ট ও সয়েল ডাস্ট ১৮ শতাংশ, যানবাহন ১০ শতাংশ, বায়োমাস পোড়ানো ৮ শতাংশ এবং অন্যান্য উৎস ৬ শতাংশ দায়ী। পরিবেশ সংশ্লিষ্টরা বলছেন, সনাতন পদ্ধতির ইটভাটাগুলোকে জ্বালানিসাশ্রয়ী ও পরিবেশবান্ধব ইটভাটায় রূপান্তর করা গেলে জ্বালানির ব্যবহার উল্লেখযোগ্য হারে কমানোসহ ৭০ থেকে ৮০ শতাংশ দূষণ কমানো সম্ভব। একটি হিসাব মতে, সারা দেশে সনাতন ও আধুনিক পদ্ধতির প্রায় সাত হাজার ইটভাটা চালু আছে। যার অধিকাংশই নতুন আইন অনুযায়ী অবৈধভাবে ইট উৎপাদন করছে। পরিবেশ অধিদফতর সূত্র বলছে, ইট প্রস্তুত ও ভাটা স্থাপন (নিয়ন্ত্রণ) আইন, ২০১৩ (সংশোধন ২০১৯) বাস্তবায়ন কার্যক্রম চলমান রয়েছে। এখন পর্যন্ত ৭২% সনাতন পদ্ধতির ইটভাটাকে তুলনামূলক আধুনিক পদ্ধতির ইটভাটায় রূপান্তর করা সম্ভব হয়েছে। পরিবেশ অধিদফতর সূত্র বলছে, বায়ুদূষণ রোধে ২০১৫-২০১৯ পর্যন্ত ৬৬৩টি মোবাইল কোর্ট এবং ১২৬১টি মামলা দায়ের করে ১২,৮৯,৬২,৯০০ টাকা আদায় করা হয়েছে। গত ২০১৮-২০১৯ অর্থবছরে সারা দেশে ৩৪৬টি মোবাইল কোর্ট পরিচালনা করে ৯,৯৫,৬৭,৫০০ টাকা জরিমানা আদায় করা হয়েছে এবং ১৬৩টি ইটভাটার বিরুদ্ধে মামলা দায়ের করা হয়েছে এবং ১২০টি ইটভাটা স্থায়ীভাবে বন্ধ করা হয়েছে। পাশাপাশি সনাতন প্রযুক্তির বায়ুদূষণকারী ইটভাটার কার্যক্রম ক্রমান্বয়ে বন্ধ করে মাটির বিকল্প উপাদানে তৈরি বিভিন্ন উৎপাদন ও ব্যবহার বাধ্যতামূলক করার লক্ষ্যে সরকার উচ্চ পর্যায়ে নীতিগত অনুমোদন প্রাপ্তির লক্ষ্যে কার্যক্রম হাতে নিয়েছে। বায়ুদূষণ রোধে আইন সার্বিক বায়ুদূষণকে কার্যকরভাবে নিয়ন্ত্রণ ও হ্রাসের লক্ষ্যে একটি পূর্ণাঙ্গ আইন ‘নির্মল বায়ু আইন, ২০১৯’ খসড়া প্রণয়ন করা হয়েছে। খসড়া আইনের ওপর ইতিমধ্যে সবার মতামত গ্রহণ করা হয়েছে। এ বিষয়ে ওপর আগামী ১৮ই ডিসেম্বর তারিখে অন্তঃমন্ত্রণালয় সভা আহ্বান করা হয়েছে। এছাড়াও খসড়া ‘কঠিন বর্জ্য ব্যবস্থাপনা বিধিমালা ২০১৯’ অনুমোদনের চূড়ান্ত পর্যায়ে রয়েছে। পরিবেশ অধিদফতরের নির্মল বায়ু ও টেকসই পরিবেশ শীর্ষক প্রকল্পের পরিচালক ড. মঞ্জুরুল হান্নান খান বলেন, বায়ু ছাড়া আমাদের বেঁচে থাকা কোনভাবেই সম্ভব নয়। কিন্তু মানবসৃষ্ট নানা কারণে এই বায়ু দূষিত হচ্ছে। যার প্রভাব পরছে পরিবেশে। আইনটি বাস্তবায়নের চূড়ান্ত পর্যায়ে রয়েছে। আশা করছি দুই মাসের মধ্যে আইনটি বাস্তবায়ন হবে। জানা গেছে, নতুন এই আইন বাস্তবায়ন হলে বায়ুদূষণের জন্য সর্বোচ্চ দুই বছরের জেল বা দুই লাখ টাকা জরিমানার মুখে পড়তে হবে। তবে এ অপরাধ দ্বিতীয়বার করলে সর্বোচ্চ ১০ বছরের কারাদণ্ড বা কমপক্ষে দুই লাখ টাকা জরিমানা বা উভয় শাস্তি পেতে হবে। পাশাপাশি বায়ুমান উন্নয়ন তহবিল নামে একটি আলাদা তহবিল গঠন করা হবে। যা বিধিমালার মাধ্যমে নির্ধারিত পদ্ধতিতে পরিচালিত হবে। কোনো ব্যক্তি বা প্রতিষ্ঠান বায়ুদূষণ প্রতিরোধ ও নিয়ন্ত্রণ এবং বায়ুর গুণগতমান রক্ষা ও উন্নয়নে অসামান্য অবদান রাখলে তাকে সরকার উৎসাহিত ও পুরস্কৃত করবে। এমন বিধান রেখে ‘নির্মল বায়ু আইন, ২০১৯ পাস হতে যাচ্ছে।