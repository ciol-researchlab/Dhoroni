কক্সবাজার সমুদ্র সৈকতের বর্জ্য পরিষ্কারের উদ্যোগ নিয়েছে “ট্যুরেট ট্রিপস লিমিটেড” নামে একটি পর্যটন কোম্পানি। “সমুদ্র বাঁচলে দেশ বাঁচবে” প্রতিপাদ্যে আগামী ৯ মার্চ দিনব্যাপী লাবণী বিচ থেকে কলাতলী পর্যন্ত সৈকতের বর্জ্য পরিষ্কার করবে কোম্পানিটি। শনিবার (৪ মার্চ) “কম্পোজার রিয়েল এস্টেটস লিমিটেড”র অপারেশন ডিরেক্টর রিঙকু অনিমিখ সাংবাদিকদের এই তথ্য জানান। তিনি বলেন, “পর্যটন শিল্প আমাদের দেশের জন্য বিপুল সম্ভাবনাময়ী ক্ষেত্র। যা দেশের অর্থনীতিতে বিরাট ভূমিকা রাখতে পারে। কিন্তু আমাদের পর্যটন কেন্দ্রগুলো অবহেলায় অসচেতনায় হুমকির মুখে পড়েছে। ফলে বিদেশি পর্যটক বিমুখ হচ্ছে। দেশ হারাচ্ছে বিপুল বৈদেশিক মুদ্রা। এই অবস্থা থেকে ফিরিয়ে আনতে সরকারের পাশাপাশি আমাদেরও কর্তব্য রয়েছে। এক্ষেত্রে জনসাধারণের সচেতনাতার কোনো বিকল্প নেই। সেই লক্ষ্যে আমরা জনগণের সচেতনতা বাড়াতে বিভিন্ন পদক্ষেপ নিয়েছি।” পর্যটন কোম্পানিটি জানায়, পর্যটন কেন্দ্রগুলো যথাযথভাবে সংরক্ষণ, পরিচর্যা ও পরিকল্পনার মাধ্যমে দেশি পর্যটকের পাশাপাশি বিদেশি পর্যটকের মনোযোগ আকর্ষণ করতে কাজ করতে চায় তারা। ওই কর্মসূচিতে উপস্থিত থাকবেন বিশিষ্ট অভিনেতা, চিত্রনাট্যকার ও নির্মাতা কচি খন্দকার, আয়োজক প্রতিষ্ঠানের কর্মকর্তা-কর্মসহযোগীসহ স্থানীয় বিশিষ্টজনরা।