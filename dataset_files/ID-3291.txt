নিয়মনীতি উপেক্ষা করে যারা নদী দূষণ করছে, তাদের তালিকা প্রকাশ করে বিচারের আওতায় আনার দাবি জানিয়েছেন বক্তারা। জাতীয় প্রেস ক্লাবের তফাজ্জল হোসেন মানিক মিয়া হলে শনিবার দুপুরে এক আলোচনা সভায় বক্তারা এ দাবি জানান। ‘বিশ্ব নদী দিবস উদযাপন-২০২১ ও নদী রক্ষায় কার্যকর পদক্ষেপ গ্রহণ’ শীর্ষক আলোচনা সভার আয়োজন করে বাংলাদেশ নদী বাঁচাও আন্দোলন। সভায় নদী ও জলাশয়বিষয়ক মন্ত্রণালয় করারও দাবি ওঠে। বাংলাদেশ নদী বাঁচাও আন্দোলনের সভাপতি মো. আনোয়ার সাদতের সভাপতিত্বে সভায় প্রধান অতিথি ছিলেন জাতীয় নদী রক্ষা কমিশনের চেয়ারম্যান এএসএম আলী কবীর। আরও বক্তব্য দেন- জাতীয় নদী রক্ষা কমিশনের সার্বক্ষণিক সদস্য কামরুন নাহার আহমেদ, কুষ্টিয়া ইসলামি বিশ্ববিদ্যালয়ের অধ্যাপক আলমগীর হোসেন ভূঁইয়া, বিআইডব্লিউটিএ’র চেয়ারম্যান কমোডর গোলাম সাদেক, নদী বাঁচাও আন্দোলনের সাধারণ সম্পাদক অ্যাডভোকেট মো. আনোয়ার হোসেন, পানি উন্নয়ন বোর্ড চট্টগ্রাম জোনের প্রধান প্রকৌশলী অখিল কুমার প্রমুখ। এএসএম আলী কবীর বলেন, যদি নৌপরিবহন মন্ত্রণালয় ও পানিসম্পদ মন্ত্রণালয় হতে পারে, তাহলে নদী ও জলাশয় মন্ত্রণালয় কেন নয়? এখন নদী কমিশনকে শক্তিশালী করা দরকার। কমিশনের জনবল ও আইনগত কাঠামো বাড়ানো প্রয়োজন। নির্বাচন কমিশনের মতো হওয়া উচিত নদী কমিশন। ঢাকার দূষণের কথা উল্লেখ করে তিনি বলেন, ঢাকা পৃথিবীর সবচেয়ে দূষিত শহর। ঢাকার চারপাশের নদী যদি দূষণমুক্ত না করতে পারি, নদীগুলো যদি মরে যায়, তাহলে প্রতিটি ঘরে ক্যান্সারের মতো রোগ ঢুকে পড়বে। সভায় বক্তারা বলেন, বুড়িগঙ্গা, তুরাগ, বালু, শীতলক্ষ্যা, কর্ণফুলিসহ অসংখ্য নদী তীরবর্তী লাখো মানুষ, প্রাণি ও জীববৈচিত্র নদী দূষণের শিকার। ঢাকা, গাজীপুর ও নারায়ণগঞ্জে বসবাসকারী প্রত্যেকেই প্রত্যক্ষ ও পরোক্ষভাবে এ দূষণের শিকার হচ্ছে। অধিকাংশ রপ্তানিমুখী শিল্পকারখানা প্রধানত এ দূষণের জন্য দায়ী। দূষণের ওপর দাঁড়িয়ে থাকা অর্থনীতির সংকট নিরসন করতে হবে। বক্তারা বলেন, ১৯৭২ সালে বাংলাদেশ-ভারত যৌথ নদী কমিশন প্রতিষ্ঠা হয়। বর্তমানে প্রতিষ্ঠানটি একেবারে নিশ্চুপ। বৈশ্বিক জলবায়ু পরিবর্তনের বিরূপ প্রভাব মোকাবিলায় এর কার্যক্রমকে আরও জোরালো করা এখন সময়ের দাবি। এজন্য ‘নদী কূটনীতি’ যেমন বেগবান করতে হবে, তেমনই পরিধি বাড়িয়ে নেপাল ও চীনকে এর অন্তর্ভুক্ত করতে হবে। যেসব নদী দূষিত হয়েছে ও তলদেশে ১০-১২ ফুট পর্যন্ত ক্ষতিকর ধাতুর কঠিন স্তর পড়েছে সেগুলো অবিলম্বে দূর করার কার্যকর ব্যবস্থা গ্রহণের দাবি জানান বক্তারা।