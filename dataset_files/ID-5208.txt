খুলনা ও রাজশাহী বিভাগের ১৮ জেলাসহ ঢাকা, মাদারীপুর, রংপুর, দিনাজপুর, নীলফামারী, মৌলভীবাজার, চাঁদপুর, ফেনী ও পটুয়াখালী জেলাসমূহের উপর দিয়ে বইছে মৃদু তাপপ্রবাহ। যা আরও বিস্তার লাভ করবে বলে জানিয়েছে আবহাওয়া অধিদপ্তর। এছাড়া আগামী ২৪ ঘণ্টায় সারাদেশে দিন ও রাতের তাপমাত্রা সামান্য বৃদ্ধি পাবে। রোববার (০৭ মে) সকালে বাংলাদেশ আবহাওয়া অফিস জানায়, আগামী ২৪ ঘণ্টায় অস্থায়ীভাবে আংশিক মেঘলা আকাশসহ আবহাওয়া প্রধানত শুষ্ক থাকতে পারে। তবে সিলেট বিভাগের দু’এক জায়গায় বৃষ্টি ও বজ্রসহ বৃষ্টি হতে পারে। বর্তমানে লঘুচাপের বর্ধিতাংশ পশ্চিমবঙ্গ এবং তৎসংলগ্ন এলাকায় অবস্থান করছে। আগামী তিনদিনের মধ্যে দক্ষিণপূর্ব বঙ্গোপসাগর ও তৎসংলগ্ন এলাকায় একটি লঘুচাপ সৃষ্টি হতে পারে। সংস্থাটি আরও জানায়, আরও অন্তত ৪ দিন তাপপ্রবাহ অব্যাহত থাকবে। এই সময় তাপমাত্রা বেড়ে তাপপ্রবাহ বিস্তার লাভ করতে পারে এবং দেশের পশ্চিমাঞ্চলে তীব্র তাপপ্রবাহ, অর্থাৎ তাপমাত্রা ৪০ ডিগ্রি সেলসিয়াসের উপরে চলে যাওয়ার সম্ভাবনা আছে।' এর আগে আবহাওয়া অধিদপ্তর জানিয়েছিলো, মে মাসে বঙ্গোপসাগরে একটি অথবা ২টি লঘুচাপ সৃষ্টি সম্ভাবনা আছে। এর মধ্যে মাসের দ্বিতীয় সপ্তাহে একটি লঘুচাপ ঘূর্ণিঝড়ে রূপ নিতে পারে। বিশেষজ্ঞরা মনে করছেন, চলতি মাসে সামগ্রিকভাবে দেশে স্বাভাবিক বৃষ্টিপাতের সম্ভাবনা আছে। বাংলাদেশে মে মাসে ২৭৭ দশমিক ৩ মিলিমিটার পর্যন্ত স্বাভাবিক বৃষ্টিপাত ধরা হয়। প্রথম সপ্তাহে গত ৪ মে আবহাওয়া অধিদপ্তর ময়মনসিংহে সর্বোচ্চ ৬৮ মিলিমিটার বৃষ্টিপাত রেকর্ড করেছে। ওই দিন নরসিংদীতে ৫০, টাঙ্গাইলে ৩৭, নিকলীতে ২৭, সিলেটে ২১, রাজশাহীতে ৪, ঢাকা-খুলনা ও রংপুরে ১ মিলিমিটার এবং বরিশালে সামান্য বৃষ্টিপাত রেকর্ড করেছে আবহাওয়া অধিদপ্তর। রোববার সকালে দেশের সর্বনিম্ন তাপমাত্রা রেকর্ড করা হয়েছে ডিমলায় ২১ ডিগ্রি সেলসিয়াস এবং গত ২৪ ঘণ্টায় সর্বোচ্চ বৃষ্টিপাত রেকর্ড করা হয়েছে সিলেটে ৩৯ মিলিমিটার। দেশের সর্বশেষ রেকর্ড করা সর্বোচ্চ বৃষ্টিপাত হচ্ছে চুয়াডাঙ্গায় ৩৭.৫ ডিগ্রি সেলসিয়াস। ঢাকায় আজ সূর্যাস্ত সন্ধ্যা ৬ টা ৩০ মিনিটে এবং আগামীকাল সোমবার সূর্যোদয় ভোর ৫ টা ২০ মিনিটে।