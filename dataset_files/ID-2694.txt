মানববিশ্ব নিয়েই মূলত তাঁর কাজ। আগে রাজনৈতিক ব্যক্তিত্বের প্রতি সচরাচর মুখ খুলতে দেখা যায়নি তাঁকে। কিন্তু, মার্কিন প্রেসিডেন্ট ডোনান্ড ট্রাম্প সেই বিজ্ঞানী স্টিফেন হকিংকেও নিয়ে এলেন রাজনীতির আবহে। প্যারিস জলবায়ু চুক্তি থেকে সরে দাঁড়ানোর জন্য এ বার মার্কিন প্রেসিডেন্টের সমালোচনা করলেন হকিং। গত মাসেই চিন এবং ভারতকে দূষে প্যারিস জলবায়ু চুক্তি থেকে বেরিয়ে গিয়েছেন ট্রাম্প। চুক্তি থেকে বেরিয়ে আসার জন্য ট্রাম্পের সমালোচনা করে রবিবার হকিং বলেন, ‘‘আমেরিকা প্যারিস চুক্তির শর্ত না মানলে আসলে ক্ষতিগ্রস্ত হবে প্রকৃতি। কারণ, এই চুক্তি করা হয়েছিল প্রকৃতির ভারসাম্য যাতে বজায় থাকে সে কথা চিন্তা করেই। কিন্তু, চুক্তির মধ্যে থাকা কোনও দেশ তা না মানলে আসলে বিশ্বেরই ক্ষতি হবে।’’ আরও পড়ুন: জলবায়ু চুক্তি থেকে সরেই দাঁড়াল ট্রাম্পের আমেরিকা হকিং আশঙ্কা প্রকাশ করে বলেছেন, প্রতি মুহূর্তে বিশ্বের উষ্ণতা বৃদ্ধি পাচ্ছে। প্রাকৃতিক ভারসাম্য নষ্ট হচ্ছে। এই অবস্থায় বিশ্বের প্রতিটি দেশকে আরও সচেতন হতে হবে। যাতে কোনও ভাবেই বিশ্বের উষ্ণতা বাড়তে না পারে সে জন্য বিশ্বের প্রতিটি দেশেরই সতর্ক থাকা উচিত বলে মন্তব্য করেছেন বিজ্ঞানী।