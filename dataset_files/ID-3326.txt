জাতীয় নদী রক্ষা কমিশনের চেয়ারম্যান ড. মনজুর আহমেদ চৌধুরী দাবি করেছেন, দেশের ৪৮টি নদীর দখলদার ও দূষণকারীদের চিহ্নিত করার প্রকল্পটি অনিয়ম ও ভুলে ভরা। এ কারণে ওই প্রকল্পের সমীক্ষায় দখলদার ও দূষণকারীদের যে নাম এসেছে তা নদী রক্ষা কমিশনের ওয়েবসাইটে প্রকাশ করা হয়নি। ওই তালিকা যাচাইয়ের জন্য জেলা প্রশাসক, পানি উন্নয়ন বোর্ডসহ সরকারি বিভিন্ন দপ্তরে পাঠানো হয়েছে। তাদের মতামত পাওয়ার পর তালিকা ওয়েবসাইটে প্রকাশ করা হবে। তিনি বলেন, সমীক্ষার কোনো তালিকা বা তথ্য মুছে ফেলা হয়নি। বুধবার রাজধানীর পল্টনে নদী রক্ষা কমিশনের কার্যালয়ে আয়োজিত এক সংবাদ সম্মেলনে তিনি এসব কথা বলেন। প্রকল্পটি গত ডিসেম্বরে শেষ হয়েছে। এতে ব্যয় হয়েছে প্রায় ৩০ কোটি টাকা। তবে প্রকল্পের অনিয়ম ও অভিযোগের বিষয় অস্বীকার করেছেন ‘নদী দূষণ, অবৈধ দখলদারিত্ব এবং অন্যান্য দূষণ থেকে ৪৮ নদীরক্ষা ও নদীর তথ্য ভান্ডার তৈরি ও সমীক্ষা’ প্রকল্পের পরিচালক ইকরামুল হক। তিনি যুগান্তরকে বলেন, নির্দিষ্ট ম্যাথলজি অনুসরণ করে নদী দখলদার ও দূষণকারীদের ডাটাবেজ তৈরি করা হয়েছে। সিএস রেকর্ড অনুযায়উ নদীর সীমানা থাকার কথা। ওই সীমানার মধ্যে দখলদার ও দূষণকারী কারা বের করার দায়িত্ব আমাদের ছিল। যেখানে নদীর সীমানাই নেই, সেখানে তালিকা কীভাবে করব। তবুও আমরা পানি আইন ও বন্দর আইন অনুসরণ করে তালিকা তৈরি করেছি। প্রকল্পে কোনো অনিয়মও হয়নি। নদী রক্ষা কমিশনের এক বৈঠকের সিদ্ধান্ত অনুযায়ী, সমীক্ষার তথ্য মুছে ফেলা হয়েছে- কয়েকটি গণমাধ্যমে এমন সংবাদ প্রকাশিত হয়। ওই সংবাদের প্রতিবাদ জানাতেই এ সংবাদ সম্মেলনের আয়োজন করে নদী রক্ষা কমিশন। সংবাদ সম্মেলনের শুরুতে গণমাধ্যমের বিরুদ্ধে বিষোদ্গারও করেন। এক পর্যায়ে তিনি বলেন, নদী দখলদারদের বিরুদ্ধে ব্যবস্থা নেওয়ার সময়ে অনেক সময় গণমাধ্যমের সহযোগিতা পান, আবার কখনও কখনও পান না