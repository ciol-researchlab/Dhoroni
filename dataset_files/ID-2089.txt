বইমেলায় প্লাস্টিকের ব্যাগের ব্যবহার বন্ধের দাবিতে রাজ্য দূষণ নিয়ন্ত্রণ পর্ষদকে চিঠি দিল পরিবেশকর্মীদের সংগঠন ‘সবুজ মঞ্চ’। মঞ্চের তরফে জানানো হয়েছে, এমনিতেই বিধাননগরে প্লাস্টিকের ব্যাগ নিষিদ্ধ। ফলে বইমেলার ক্ষেত্রেও সেই নিয়ম অনুসরণ করা হোক। সংগঠনের পক্ষে পরিবেশকর্মী নব দত্ত বলেন, ‘‘বইমেলার ক’দিনে কয়েক লক্ষ প্লাস্টিক ব্যাগ বিলির আশঙ্কা থাকছে। ক্রেতারা বই কিনে নিয়ে গিয়ে ব্যাগগুলি ফেলে দেন। ফলে প্লাস্টিক-দূষণ মাত্রাছাড়া হতে পারে।’’ পর্ষদ সূত্রের খবর, বইমেলায় প্লাস্টিকের ব্যাগ ব্যবহার বন্ধে প্রচার চালানো হবে। পর্ষদের সদস্য-সচিব আইপিএস রাজেশ কুমার বলেন, ‘‘প্লাস্টিকের ব্যাগের পরিবর্তে পরিবেশবান্ধব ব্যাগ বিলি করা যায় কি না, তা দেখছি। অবশ্য সেই ব্যাগ বিনামূল্যে দেওয়া হবে না। সরকারের তরফে সেখানে ভর্তুকি দেওয়া হবে।’’ পরিবেশমন্ত্রী সৌমেন মহাপাত্র বলেন, ‘‘সব পক্ষকেই প্লাস্টিকের ব্যাগ বর্জন করতে বলেছি। সেটা বাস্তবায়িত করার চেষ্টা করছি।’’