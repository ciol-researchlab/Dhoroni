প্লাস্টিকের ব্যবহার সম্পূর্ণ নিষিদ্ধ করে দেওয়া হল নাগাল্যান্ডে। ভারতের উত্তর-পূর্বের এই রাজ্যটিতে ১৯৮৬ সালের পরিবেশ সুরক্ষা আইন প্রযুক্ত হয়েছে। কেন্দ্রীয় পরিবেশ মন্ত্রক এবং রাজ্যের নগরোন্নয়ন দফতরের উদ্যোগে প্লাস্টিক নিষিদ্ধ করে বিবৃতি জারি করেছে নাগাল্যান্ড সরকার। থালা, বাটি, গ্লাস থেকে শুরু করে বোতল কিংবা ব্যাগ, চারদিকে প্লাস্টিকের ছড়াছড়ি। পরিবেশের জন্য প্লাস্টিক ক্ষতিকর, তা জেনেও এর যথেচ্ছ ব্যবহার আটকানো যায়নি। বরং প্লাস্টিকের জিনিসগুলির মাপ বেঁধে দেওয়া হয়েছিল। ১০০ মাইক্রনের বেশি প্লাস্টিকের তৈরি জিনিসের উপর নিষেধাজ্ঞা রয়েছে ভারতের বিভিন্ন প্রান্তে। তবে নাগাল্যান্ড সেই নিষেধাজ্ঞাতেও ভরসা রাখছে না। তারা রাজ্যকে প্লাস্টিকমুক্ত করতে উদ্যোগী। সেই কারণেই প্লাস্টিক সম্পূর্ণ নিষিদ্ধ করা হয়েছে। শনিবার নাগাল্যান্ডের নগরোন্নয়ন দফতর বিবৃতি দিয়ে জানিয়েছে, রাজ্যে যে কোনও ধরনের প্লাস্টিকের ব্যাগের উৎপাদন, আমদানি, ক্রয়, সংরক্ষণ কিংবা বিক্রি সম্পূর্ণ নিষিদ্ধ। শুধু প্লাস্টিকের ব্যাগ নয়, প্লাস্টিকের তৈরি নিত্যপ্রয়োজনীয় যে কোনও দ্রব্য, যেমন- থালা, বাটি, গ্লাস, কাপ, লাঠি, চামচ, কাঠি কোনও কিছুই আর নাগাল্যান্ডে ব্যবহার করা যাবে না। সব ক্ষেত্রে বিকল্প উপাদান ব্যবহৃত হবে। প্লাস্টিকের উপর নিষেধাজ্ঞা সংক্রান্ত সরকারের এই নির্দেশ নাগাল্যান্ডের সকল বাসিন্দা, ব্যবসায়িক ও শিক্ষা প্রতিষ্ঠান, অফিস, দোকান, হোটেল, রেস্তরাঁ, ধর্মীয় উপাসনালয়, কেন্দ্রীয় বা রাজ্য সরকারি দফতরে প্রযুক্ত হবে। নির্দেশ যাঁরা অমান্য করবেন, তাঁদের জরিমানা হবে বলে জানিয়েছে সরকার। প্লাস্টিকের নিষেধাজ্ঞা রাজ্যের সর্বত্র মেনে চলা হচ্ছে কি না, তা নিশ্চিত করার জন্য নিয়মিত চলবে তল্লাশি অভিযান।