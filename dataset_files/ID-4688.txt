ভিয়েতনামে তাপমাত্রার সর্বোচ্চ রেকর্ড হয়েছে। শনিবার (৬ মে) দেশটিতে ৪৪.১ ডিগ্রি সেলসিয়াস তাপমাত্রা রেকর্ড করা হয়। উত্তরাঞ্চলীয় থান হোয়া প্রদেশে তাপমাত্রার এ রেকর্ড হয়। এর আগে ২০১৯ সালে ভিয়েতনামের কেন্দ্রীয় হা তিন প্রদেশে ৪৩.৪ ডিগ্রি তাপমাত্রা রেকর্ড করা হয়েছিল। ভিয়েতনামের কর্মকর্তারা এ তথ্য নিশ্চিত করেছেন। এক প্রতিবেদনে এ তথ্য জানিয়েছে ব্রিটিশ সংবাদমাধ্যম বিবিসি। থান হোয়া প্রদেশের কর্মকর্তারা দিনের সবচেয়ে গরমের সময়টিতে লোকজনকে ঘরে থাকার পরামর্শ দিয়েছেন। বর্তমানে ওই অঞ্চলের অন্যান্য দেশগুলোও চরম গরম আবহাওয়ার মধ্য দিয়ে যাচ্ছে। বিশেষজ্ঞরা বলছেন, জলবায়ু পরিবর্তনের কারণে শিগগিরই এ তাপমাত্রা আরও বেড়ে যাবে। এদিকে থাইল্যান্ডের পশ্চিমাঞ্চলীয় মার্ক প্রদেশে ভিয়েতনামের মতো একইরকম ৪৪.৬ ডিগ্রি সেলসিয়াস তাপমাত্রা রেকর্ড করা হয়েছে। এরই মধ্যে মিয়ানমারের গণমাধ্যমও পূর্বের একটি শহরে এক দশকের মধ্যে সর্বোচ্চ তাপমাত্রা ৪৩.৮ ডিগ্রি সেলসিয়াস রেকর্ড করার খবর জানিয়েছে। গরমের মৌসুমের আগে দুই দেশেই গরম সময় যায়। তবে এবার তাপমাত্রা বেড়ে আগের রেকর্ডও ভেঙে দিয়েছে। ভিয়েতনামের রাজধানী হ্যানয়ে জলবায়ু পরিবর্তন বিষয়ক বিশেষজ্ঞ নগুয়েন হুই বলেছেন, “জলবায়ু পরিবর্তন এবং বিশ্ব ঊষ্ণায়নের আবহে ভিয়েতনামে তাপমাত্রার নতুন রেকর্ড উদ্বেগজনক।” তিনি বলেন, “এই রেকর্ডের পুনরাবৃত্তি অনেকবারই হবে বলে আমার বিশ্বাস।”