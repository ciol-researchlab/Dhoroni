প্রতি বছরের মতো এবারও জলবায়ু পরিবর্তনবিষয়ক ২৫তম বৈশ্বিক সম্মেলন গত ডিসেম্বর ২০১৯-এর প্রথমার্ধে স্পেনের রাজধানী মাদ্রিদে অনুষ্ঠিত হয়েছে। এই সম্মেলন ইউনাইটেড নেশন ফ্রেমওয়ার্ক কনভেনশন অন ক্লাইমেট চেঞ্জের ১৯৫টি সদস্য দেশের জন্য সবচেয়ে গুরুত্বপূর্ণ বার্ষিক সভা। এই সম্মেলনের মধ্য দিয়ে জলবায়ু পরিবর্তন মোকাবিলায় করণীয় সম্পর্কে সিদ্ধান্ত গ্রহণ এবং তা বাস্তবায়ন পদ্ধতি নিয়ে সদস্য দেশগুলো ঐকমত্যে পৌঁছায়। জলবায়ু বিজ্ঞানের তথ্যমতে, জলবায়ু পরিবর্তনের ফলে পৃথিবীর সব দেশ কমবেশি ক্ষতিগ্রস্ত হবে। তবে যেসব দেশ সবচেয়ে বেশি ক্ষতিগ্রস্ত হবে, এর মধ্যে বাংলাদেশ অন্যতম। যে কারণে বৈশ্বিক জলবায়ু সম্মেলনে উপস্থিতি এবং সিদ্ধান্ত গ্রহণের প্রক্রিয়ায় সক্রিয় অংশগ্রহণ বাংলাদেশের জন্য অত্যন্ত গুরুত্বপূর্ণ। আলোচনার শুরুতেই বলে রাখা প্রয়োজন, এই বৈশ্বিক সম্মেলনের মূল দায়িত্ব হলো জলবায়ু পরিবর্তনের ফলে বিরূপ প্রতিক্রিয়া রোধে সবার দায়দায়িত্ব নির্ধারণ, গৃহীতব্য কার্যক্রম চিহ্নিতকরণ এবং সমন্বিতভাবে সহযোগিতা সম্প্রসারিত করার বিষয়ে বাস্তবসম্মত সিদ্ধান্ত গ্রহণ করা। এই সম্মেলনে একক দেশের প্রাপ্তি বা অপ্রাপ্তি নিয়ে আলোচনা করা বা সিদ্ধান্ত গ্রহণের কোনো সুযোগ নেই। সুতরাং জলবায়ু বৈশ্বিক সম্মেলন থেকে ফিরে আসার পর অনেকের প্রশ্ন থাকে, কপ থেকে বাংলাদেশ কী পেল? এই প্রশ্নের উত্তরে বলে রাখা ভালো, জলবায়ু বৈশ্বিক সম্মেলন থেকে এককভাবে বাংলাদেশের পাওয়া না পাওয়ার কোনো বিষয় নেই। এই সম্মেলন মূলত সবাই মিলে জলবায়ু পরিবর্তনের বিরূপ প্রভাব থেকে পৃথিবীকে রক্ষা করার জন্য ইতিবাচক সিদ্ধান্ত গ্রহণ করা এবং তা বাস্তবায়নে সবার অংশগ্রহণ নিশ্চিত করা। আন্তর্জাতিক প্রেক্ষাপটে ইউএনএফসিসিসি জলবায়ু বিষয়ে সব পক্ষকে নিয়ে দেনদরবার পরিচালনা করে থাকে। এই প্রেক্ষাপটে বাংলাদেশের পক্ষ থেকে কপ-২৫-এ প্রধানমন্ত্রী, মন্ত্রী, পরিবেশ, বন ও জলবায়ু পরিবর্তন মন্ত্রণালয়সহ অন্যান্য কর্মকর্তা ও বিশেষজ্ঞ নিয়ে একটি উচ্চ পর্যায়ের দল অংশগ্রহণ করেছে। প্রধানমন্ত্রী উচ্চ পর্যায়ের একটি গোলটেবিল বৈঠকে অংশগ্রহণ করেন। তিনি জলবায়ু পরিবর্তনের বিরূপ প্রভাব মোকাবিলায় বাংলাদেশ থেকে যেসব উদ্যোগ নেওয়া হয়েছে, তা বিশ্ব নেতাদের সামনে তুলে ধরেন। অন্যান্য দেশের মতো জলবায়ু সম্মেলন কপ-২৫ নিয়ে বাংলাদেশেরও প্রত্যাশা ছিল অনেক। কিন্তু শুরুতেই কপ-২৫ আয়োজনে বড় ধরনের ধাক্কা খায়। কপ-২৫-এর আয়োজনকারী দেশ ছিল চিলি। কিন্তু চিলি সরকার অভ্যন্তরীণ রাজনৈতিক অস্থিরতা থাকায় চিলিতে কপ-২৫ আয়োজন করতে পারেনি। ফলে চিলি সরকার স্পেন সরকারের সঙ্গে আলোচনা করে মাদ্রিদে এই সম্মেলন আয়োজন করে। প্যারিস চুক্তি ২০২০ সাল থেকে বাস্তবায়নের জন্য নির্ধারিত থাকায় কপ-২৫-এর সম্মেলন ছিল বিশেষ গুরুত্বপূর্ণ। প্যারিস চুক্তি বাস্তবায়নের জন্য ইতোমধ্যে 'রুলবুক' তৈরি হলেও কয়েকটি বিষয়ে সদস্য দেশগুলোর মধ্যে সমঝোতা হয়নি; যা এই সম্মেলনের আলোচ্যসূচিতে প্রাধান্য পায়। কপ-২৫-এর মূল আলোচ্যসূচি ছিল প্যারিস চুক্তি বাস্তবায়নে আইনকানুন তৈরি করার ক্ষেত্রে যেসব বিষয়ে এখন পর্যন্ত সম্মত হওয়া যায়নি, তা এই সম্মেলনের মাধ্যমে নিষ্পন্ন করা। কপ-২৫-এ মূল আলোচ্য বিষয় ছিল- ১. প্যারিস চুক্তির আর্টিকেল-৬-এর বাস্তবায়ন; ২. লস ও ড্যামেজ নিয়ে পরবর্তী করণীয় নির্ধারণ এবং ৩. গ্রিন ক্লাইমেট ফান্ডে উন্নত দেশ কর্তৃক প্রতি বছর ১০০ বিলিয়ন মার্কিন ডলার প্রদানের জন্য সিদ্ধান্ত গ্রহণ। কিন্তু দুঃখের বিষয়, সমঝোতা না হওয়ায় কপ-২৫-এ এই বিষয়গুলোতে কোনো সর্বসম্মত সিদ্ধান্ত গ্রহণ করা যায়নি। প্যারিস চুক্তির আর্টিকেল-৬ বাস্তবায়ন কেন এত গুরুত্বপূর্ণ, তা নিল্ফেম্নর আলোচনা থেকে কিছুটা ধারণা পাওয়া যাবে। প্যারিস চুক্তির আর্টিকেল-৬ মূলত গ্রিনহাউস গ্যাস কমানোর জন্য প্রতিটি দেশ তাদের ন্যাশনালি ডিটারমাইন্ড কন্ট্রিবিউশন (এনডিসি) বিষয়ক একটি দলিল ইউএনএফসিসিসিতে জমা দেবে। সর্বসম্মত সিদ্ধান্তের মাধ্যমে এনডিসি বাস্তবায়ন করে বৈশ্বিক উষ্ণতা এই শতাব্দী শেষে শিল্প বিপ্লবের আগের তাপমাত্রা থেকে পৃথিবীর গড় তাপমাত্রা বৃদ্ধি যেন ২ সেন্টিগ্রেড পর্যন্ত বা তার চেয়ে নিচে থাকে, তা নিশ্চিত করা। সম্ভব হলে তাপমাত্রা বৃদ্ধি ১.৫ সেন্টিগ্রেডের মধ্যে সীমিত রাখা। জলবায়ু সম্মেলনে আর্টিকেল-৬ প্রাধান্য পাওয়ার মূল কারণ হলো, কোন পদ্ধতিতে আর্টিকেল-৬ বাস্তবায়ন করা হবে, তা নির্ধারণ করা। বৈশ্বিক উষ্ণতা কমানোর জন্য উন্নত বিশ্বের গ্রিনহাউস গ্যাস কমানোর কার্যকর উদ্যোগ গ্রহণ ও বাস্তবায়ন করা। উন্নত রাষ্ট্রগুলো কী পরিমাণ গ্রিনহাউস গ্যাস কমাবে, সে সম্পর্কে তাদের এনডিসির মাধ্যমে সিদ্ধান্ত জানিয়েছে। যে কারণে আর্টিকেল-৬-কে কার্যকরী করতে আন্তর্জাতিক কার্বন মার্কেট কী পদ্ধতিতে পরিচালিত হবে, সে সম্পর্কে সব সদস্য রাষ্ট্রকে একটি সমঝোতায় আসতে হবে। এই আর্টিকেলের মাধ্যমে বাস্তবসম্মত, গ্রহণযোগ্য একটি মার্কেট পদ্ধতি সবাই মিলে গ্রহণ করবে, যা পরবর্তীকালে প্যারিস চুক্তি বাস্তবায়নে ফলপ্রসূ ভূমিকা রাখবে। উন্নত রাষ্ট্রগুলোর গ্রিনহাউস গ্যাস কমানোর যে বাধ্যবাধকতা রয়েছে, যদি কোনো উন্নত রাষ্ট্র নিজস্ব কার্যক্রমের মাধ্যমে কার্বন নিঃসরণ কমাতে না পারে, তাহলে সেই উন্নত রাষ্ট্র কার্বন নিঃসরণ কমানোর জন্য যেসব উন্নয়নশীল রাষ্ট্রের অতি অল্পমাত্রায় কার্বন নিঃসরণ করে এবং যাদের কার্বন নিঃসরণ কমানোর কোনো বাধ্যবাধকতা নেই, তাদের কাছ থেকে আন্তর্জাতিক বাজার পদ্ধতির মাধ্যমে কার্বন ক্রেডিট ক্রয় করে তাদের কোটা পূরণ করতে পারবে। প্যারিস চুক্তিতে আর্টিকেল-৬ বাস্তবায়নের জন্য তিনটি উপধারার সংযোজন করা হয়েছে- ১. গ্রহণযোগ্য হিসাব পদ্ধতির আওতায় দুই বা অধিক দেশ নিজেদের মধ্যে কার্বন নিঃসরণের ক্রয়-বিক্রয় করা; ২. ইউএনএফসিসিসির আওতায় একটি কেন্দ্রীয় হিসাব পদ্ধতির মাধ্যমে কোনো নির্দিষ্ট প্রকল্পের কার্বন নিঃসরণ কমিয়ে কার্বন ক্রেডিট ক্রয়-বিক্রয় করা এবং ৩. কর্মসূচির আওতায় কার্বন ক্রেডিট তৈরি করে বাজার পদ্ধতিতে কার্বন নিঃসরণ কমানোর উদ্যোগ গ্রহণ করা। আর্টিকেল-৬ ও উপধারায় বিষয়গুলো নিয়ে কপ-২৫-এ বিস্তর আলোচনা হয়েছে। উন্নত ও উন্নয়নশীল রাষ্ট্রগুলো নিজ নিজ স্বার্থ রক্ষায় তাদের যুক্তি উপস্থাপন করে আর্টিকেল-৬-এর বাস্তবায়নের জন্য রূপরেখা তুলে ধরে। উন্নত রাষ্ট্রগুলো তাদের মধ্যে সমঝোতা করেই আর্টিকেল-৬ বাস্তবায়নের পদ্ধতির কথা বলেছে। কিন্তু উন্নয়নশীল রাষ্ট্রগুলো সর্বসম্মতভাবে কোনো সিদ্ধান্তে উপনীত হতে পারেনি। বিশেষ করে গ্রুপ-৭৭ এবং চীন বনাম অনুন্নত রাষ্ট্রগুলো এ বিষয়ে একমত হতে পারেনি। এর মূল কারণ হলো, গ্রুপ-৭৭ ও চীন ২০২০ সালের আগে সংগৃহীত কার্বন ক্রেডিট আর্টিকেল-৬-এর আওতায় ক্রয়-বিক্রয় করা যাবে মর্মে প্রস্তাব পেশ করে। উল্লেখ্য- চীন, ভারত, সাউথ আফ্রিকা, ব্রাজিল, মেক্সিকোসহ বড় বড় উন্নয়নশীল রাষ্ট্র ইতোমধ্যে যথেষ্ট পরিমাণ কার্বন ক্রেডিট সংগৃহীত করে রেখেছে। এসব কার্বন ক্রেডিট প্যারিস চুক্তি প্রণয়ন ও বাস্তবায়ন বহু আগের। সুতরাং প্যারিস চুক্তির আওতায় এই কার্বন ক্রেডিট ক্রয়-বিক্রয় করার বিষয়ে অনুন্নত রাষ্ট্রগুলো আপত্তি উত্থাপন করেছে। যদি গ্রুপ-৭৭ ও চীনকে এ ধরনের সুযোগ দেওয়া হয়, তা হলে অনুন্নত রাষ্ট্রগুলো প্যারিস চুক্তির আওতায় যেসব কার্বন ক্রেডিট তৈরি হবে, তা উন্নত রাষ্ট্রের কাছে বিক্রির সুযোগ কমে যাবে। বাংলাদেশ অনুন্নত রাষ্ট্রের পক্ষে এই বিষয়ে দেনদরবার করে, যাতে কপ-২৫ কোনোভাবেই উন্নয়নশীল রাষ্ট্রগুলোকে ২০২০ সালের আগের কার্বন ক্রেডিট বিক্রি করার বৈধতা না দেয়। বাংলাদেশ তার অবস্থান থেকে সঠিক কাজটি করেছে। কপ-২৫-এ দ্বিতীয় গুরুত্বপূর্ণ আলোচ্য বিষয় ছিল, জলবায়ু পরিবর্তনের ফলে ক্ষয়ক্ষতি সম্পর্কিত আলোচনা। জলবায়ু পরিবর্তনের ফলে উন্নয়নশীল রাষ্ট্রগুলোর ক্ষয়ক্ষতি নির্ধারণ, আর্থিক ও অন্যান্য সহায়তা প্রদান বিষয়ে সিদ্ধান্ত গ্রহণ। বিশেষ করে অনুন্নত রাষ্ট্রগুলো জলবায়ু পরিবর্তনের জন্য যে ক্ষয়ক্ষতির সম্মুখীন হচ্ছে, তা পুষিয়ে দেওয়ার জন্য উন্নত রাষ্ট্রগুলোর কাছে ক্ষতিপূরণ দাবি করে আসছে। জলবায়ু পরিবর্তন সংক্রান্ত ক্ষয়ক্ষতি নিয়ে কী করা যায়, তা নিয়ে কপ-২৫-এ বিস্তর আলোচনা হয়েছে। উন্নত রাষ্ট্রগুলো ক্ষতিপূরণ দেওয়ার বিষয়ে নেতিবাচক সিদ্ধান্ত নিয়েছে। তৃতীয় আলোচ্য বিষয় ছিল, উন্নত দেশগুলো কর্তৃক জলবায়ু তহবিলে ২০২০ সাল থেকে ১০০ বিলিয়ন মার্কিন ডলার প্রদান। জলবায়ু পরিবর্তনের বিরূপ প্রভাব মোকাবিলায় ক্ষতিগ্রস্ত দেশগুলোকে আর্থিক সহায়তা প্রদান করার জন্য জলবায়ু তহবিল গঠন করা হয়। আগের কপে সিদ্ধান্ত ছিল, উন্নত দেশগুলো ২০২০ সাল থেকে জলবায়ু তহবিলে প্রতি বছর ১০০ বিলিয়ন মার্কিন ডলার প্রদান করবে। কিন্তু অদ্যাবধি উন্নত রাষ্ট্রগুলো সিদ্ধান্ত বাস্তবায়নের জন্য দৃশ্যমান কোনো উদ্যোগ গ্রহণ করেনি। গ্রিন ক্লাইমেট ফান্ড গঠিত হওয়ার পর থেকে এ পর্যন্ত উন্নত রাষ্ট্রগুলো ১০ বিলিয়ন মার্কিন ডলার দেওয়ার কথা উল্লেখ করলেও বাস্তবে তারা জমা দিয়েছে অনেক কম। সার্বিক বিবেচনায় কপ-২৫ তেমন কোনো অগ্রগতি না হলেও অনুন্নত রাষ্ট্রগুলোর জন্য মন্দের ভালো হয়েছে। বিশেষ করে, কার্বন ক্রেডিট ক্রয়-বিক্রয় বিষয়ে উন্নয়নশীল রাষ্ট্রগুলোর যে চাপ ছিল, তা কপ-২৫-এ অনুমোদন পায়নি। ফলে কপ-২৬-এ পুনরায় আলোচনা করে কার্বন বাজার পদ্ধতি নির্ধারণ করার সুযোগ রয়ে গেছে। ফলে অনুন্নত রাষ্ট্রগুলো কার্বন ক্রেডিট ক্রয়-বিক্রয়ে তাদের স্বার্থে সংরক্ষণ করতে পারবে। একইভাবে জলবায়ু পরিবর্তনজনিত ক্ষয়ক্ষতি নিয়ে আলোচনা করার সুযোগ রয়েছে। তবে বৈশ্বিক আলোচনায় নিজেদের স্বার্থ কতটুকু রক্ষা করতে পারবে, তা নির্ভর করবে অনুন্নত রাষ্ট্রগুলোর সমন্বিতভাবে দেনদরবার করার সক্ষমতা। অনুন্নত রাষ্ট্রগুলো তাদের ন্যায্য দাবি-দাওয়া আদায়ে সক্রিয় ভূমিকা রাখুক এবং তাদের ন্যায্য হিস্যা নিশ্চিত করুক- এটাই হবে আমাদের প্রত্যাশা। আমরা কপ-২৬-এর জন্য অপেক্ষায় থাকলাম। জলবায়ু ও পরিবেশ বিশেষজ্ঞ munjurulkhan@gmail.com