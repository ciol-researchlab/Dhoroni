দেশজুড়ে চলছে তীব্র তাপপ্রবাহ। রেকর্ড ছুঁয়েছে তাপমাত্রার পারদ। এরই মধ্যে ঢাকা বিভাগের পশ্চিমাঞ্চলসহ খুলনা, রাজশাহী ও রংপুর বিভাগে আরও ৪৮ ঘণ্টার হিটওয়েভ সতর্কতা জারি করেছে আবহাওয়া অধিদপ্তর। মঙ্গলবার (৩০ এপ্রিল) এক সংবাদ বিজ্ঞপ্তিতে এ তথ্য জানায় অধিদপ্তর। অধিদপ্তর আরও জানায়, এসব অঞ্চলে বাতাসে জলীয়বাষ্পের আধিক্যের কারণে অস্বস্তি বাড়তে পারে। দেশের সর্বোচ্চ তাপমাত্রা ৪৪ ডিগ্রির কাছাকাছি পৌঁছেছে। ভারি বৃষ্টিপাত ছাড়া গরমের তীব্রতা কমার সম্ভাবনাও নেই। ৩৮ ডিগ্রি থেকে ৩৯.৯ ডিগ্রি সেলসিয়াসকে মাঝারি তাপপ্রবাহ এবং ৩৬ ডিগ্রি থেকে ৩৭.৯ ডিগ্রি সেলসিয়াসকে মৃদু তাপপ্রবাহ বলা হয়ে থাকে। ৪০ থেকে ৪১.৯ ডিগ্রি সেলসিয়াস তাপমাত্রাকে তীব্র তাপপ্রবাহ বলা হয়ে থাকে। আর তাপমাত্রা ৪২ ডিগ্রির উপরে উঠলে তাকে বলা হয় অতি তীব্র তাপপ্রবাহ।