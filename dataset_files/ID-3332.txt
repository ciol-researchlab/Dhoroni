বুড়িগঙ্গা ও তুরাগ নদীর জমি দখল করে গড়ে ওঠা স্থাপনা উচ্ছেদে আজ মঙ্গলবার ফের অভিযান শুরু করবে বাংলাদেশ অভ্যন্তরীণ নৌ-পরিবহন কর্তৃপক্ষ। দ্বিতীয় ধাপে রাজধানীর বছিলা এলাকা থেকে এ অভিযান শুরু হয়ে চলবে ১২ কার্যদিবস। বিআইডব্লিউটিএ, রাজউকসহ সংশ্লিষ্ট সরকারি সংস্থাগুলোকে ভয়ভীতির ঊর্ধ্বে থেকে সমন্বিত অভিযান চালাতে নির্দেশ দিয়েছেন নৌপরিবহন মন্ত্রণালয়ের সচিব মো. আবদুস সামাদ। একই সঙ্গে নদী দখলদারদের বিরুদ্ধে জলাধার আইন, পরিবেশ আইন, বন্দর আইনসহ সংশ্লিষ্ট আইনে মামলা করতে বিআইডব্লিউটিএর কর্মকর্তাদের নির্দেশনা দেন। উচ্ছেদের ক্ষতিপূরণ আদায়ে আইনগত পদক্ষেপ নেয়ার কথা বলেন তিনি। সোমবার বুড়িগঙ্গা ও তুরাগ নদীর দখল ও দূষণ পরিস্থিতি পরিদর্শন করে তিনি এসব নির্দেশনা দেন। এদিকে বুড়িগঙ্গা ও তুরাগ নদীতে ফেলা বালু ও ইট-সুরকি অপসারণে বিআইডব্লিউটিএ একটি বড় আকারের ড্রেজার ও কয়েকটি এক্সকেভেটর মোতায়েন করার সিদ্ধান্ত নিয়েছে। নদীতীরের অবৈধ স্থাপনা ভাঙার জন্য তিনটি এক্সকেভেটর কেনা হবে। এছাড়া নদী দখল ও দূষণ বন্ধে সচেতনতা বাড়াতে প্রচার চালানোর সিদ্ধান্ত নেয়া হয়। বুড়িগঙ্গা, তুরাগসহ ঢাকার চার পাশের নদীতীর রক্ষা, পিলার স্থাপন, ওয়াকওয়ে ও জেটিসহ অবকাঠামো নির্মাণ প্রকল্পের কারিগরি কমিটির সদস্যদের নিয়ে এ দুই নদীর দখল ও দূষণ পরিদর্শনে যান নৌসচিব। এ সময় নৌমন্ত্রণালয় ও বিভিন্ন সংস্থার কর্মকর্তারাও তার সঙ্গে ছিলেন। পরিদর্শনে দেখা যায়, বুড়িগঙ্গা ও তুরাগ নদীর পানি দূষিত হয়ে কালচে রং ধারণ করেছে। নদীর পানি থেকে গন্ধ ছড়াচ্ছিল। বিভিন্ন পয়েন্ট থেকে ঢাকা নগরীর দূষিত পানি নদীতে পড়ছে। ঢাকা নদী বন্দর থেকে বছিলা ব্রিজের কাছাকাছি যেতে আরও দেখা গেল, ওই ব্রিজের কাছাকাছি স্থানে দুই পাশ দখল করে নদী ছোট করে ফেলা হয়েছে। নদীর এক পাশে গড়ে উঠেছে কয়েকটি ইটভাটা এবং অপর পাশে আমিন মোমিন নামের একটি হাউজিং কোম্পানি। সম্প্রতি ওই আবাসন প্রকল্পে উচ্ছেদ চালিয়েছে বিআইডব্লিউটিএ। তবে অন্তত ৩০-৫০ ফুট দখল করে ফেলা বালু ও ইট সুরকির বিশাল স্তূপ অপসারণ নিয়ে দুশ্চিন্তায় বিআইডব্লিউটিএ’র কর্মকর্তারা। এর পরিপ্রেক্ষিতে নৌসচিব ইজারার মাধ্যমে এসব বালু ও ইট সুরকি বিক্রি করার নির্দেশ দেন। পাশাপাশি ইটভাটা অপসারণে চিঠি দেয়ার নির্দেশ দেন। আরও দেখা যায়, নদীর দুই পাড়ের বিভিন্ন অংশে এখনও ফেলা হচ্ছে ময়লার স্তূপ। সম্প্রতি অভিযানে ভেঙে ফেলা কয়েকটি ভবনে আবারও সংস্কার করতে দেখা গেছে। কোথাও কোথাও ইট ও বালুর ব্যবসা পুনরায় শুরু করতে দেখা গেছে। নৌসচিব এসব কার্যক্রম বন্ধ করে দেয়ার নির্দেশ দেন। নদীর জমিতে বিদ্যুৎ কেন্দ্র, কবরস্থানসহ বিভিন্ন স্থাপনা গড়ে ওঠার কথা জানিয়ে সচিব বলেন, সবকিছুর সঠিকতা যাচাই করা হচ্ছে। পাশাপাশি নদীর সঙ্গে অর্থনৈতিক ও বাণিজ্যিক কার্যক্রম যাতে পরিবেশসম্মতভাবে পরিচালিত করা যায় সেই পদক্ষেপ নেয়া হয়েছে। তিনি জানান, আগামী তিন বছরের মধ্যে ঢাকার চার পাশের নদী চলাচল ও ব্যবহারের উপযোগী করা হবে। একই সঙ্গে নদীর জমি লিজ বাতিলের উদ্যোগ নেয়া হবে। প্রসঙ্গত, ২৯ জানুয়ারি থেকে ২০ ফেব্রুয়ারি পর্যন্ত প্রথম পর্বে অভিযান চালানো হয়। ওই সময়ে এক হাজার ৭২১টি স্থাপনা উচ্ছেদ করা হয়েছে বলে দাবি বিআইডব্লিউটিএ’র। এ সময় নৌসচিবের সঙ্গে নৌপরিবহন মন্ত্রণালয়ের অতিরিক্ত সচিব ভোলা নাথ দে, বিআইডব্লিউটিএ’র চেয়ারম্যান কমডোর এম মাহবুব উল ইসলাম, সদস্য শহীদুল ইসলাম, গোলাম মোস্তফা ও নুরুল আলম, প্রধান প্রকৌশলী (ড্রেজিং) মো. আবদুল মতিন, প্রধান প্রকৌশলী (সিভিল) মাহিদুল ইসলাম, অতিরিক্ত পরিচালক মো. রফিকুল ইসলাম ও ঢাকা নদীবন্দর কর্মকর্তা একেএম আরিফ উদ্দিনসহ সংশ্লিষ্ট কর্মকর্তারা উপস্থিত ছিলেন।