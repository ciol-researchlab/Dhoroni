দেশ জুড়ে বইছে দাবদাহ। হাঁসফাঁস জনজীবন। কিন্তু ব্যতিক্রম পঞ্চগড়ে। সেখানে রাত থেকে ভোরে দেখা মিলছে তীব্র কুয়াশার। সোমবার (১ মে) এ জেলায় কুয়াশার দেখা মেলে। স্থানীয়রা বলছেন, ভোর থেকেই ঘন কুয়াশায় ঢাকা ছিল পঞ্চগড়। মৃদু শীতল বাতাসও ছিল। ফলে কিছুটা ঠান্ডা অনুভূত হয়েছে। কুয়াশা ভেদ করে সূর্য উঁকি দিলেও সকাল ৯টা পর্যন্ত এ অবস্থা বিরাজ করে। তবে বেলা বাড়ার সঙ্গে সঙ্গে ধীরে ধীরে কুয়াশা কেটে যায়। এদিকে গ্রীষ্মে ঠান্ডাকে অনেকে এক অদ্ভুত ঘটনা বলে মনে করছেন। স্থানীয়রা জানান, সোমবার রাতে হঠাৎ কুয়াশা দেখা দেয়। ভোর থেকে সকাল ৯টা পর্যন্ত কুয়াশায় ঢাকা ছিল পঞ্চগড়। অনেককে গরম পোশাক পরে বের হতে দেখা গেছে। সকালে যানবাহন চলাচল করেছে হেডলাইট জ্বালিয়ে। এ দৃশ্যটি ছিল পুরোপুরি শীতের মতো। স্থানীয়রা জানান, পরিবেশের এমন পরিবর্তন দেখে তারা বিস্মিত। এমনকি প্রবীণরাও গ্রীষ্মকালে এমন কুয়াশা দেখেননি। এজন্য গাছ কাটা, বেপরোয়া ইটভাটা নির্মাণ, পরিবেশ দূষণ ও অপর্যাপ্ত বৃষ্টিপাতের পাশাপাশি জলবায়ু পরিবর্তনকে দায়ী করছেন সংশ্লিষ্টরা। জেলার ডকরোপাড়া এলাকার বাসিন্দা সুমাইয়া স্মৃতি বলেন, “আজকের (মঙ্গলবার) সকালের দৃশ্যটা ছিল পুরোপুরি শীতের মতো। হঠাৎ প্রকৃতির এমন রূপ দেখে অবাক হলাম। কিন্তু আজকের সকালটা উপভোগ্য ছিল।” কায়েতপাড়া এলাকার শাহজাহান আলী বলেন, “কয়েকদিন আগে প্রচণ্ড গরমে আমরা পুড়ছিলাম। রোদে বের হতে পারিনি। তবে মঙ্গলবার ভোর থেকে সকাল পর্যন্ত হালকা আবহাওয়া কিছুটা স্বস্তি এনে দিয়েছে।” ফুটকিবাড়ি উচ্চ বিদ্যালয়ের ছাত্র সেলিম হোসেন বলেন, “প্রতিদিন সকালে শিক্ষকের বাসায় যেতে হয়। অনেকদিন কুয়াশা দেখি না। সকালে কুয়াশা দেখলাম। আমি জানি শীতের দিনে কুয়াশা থাকে কিন্তু গ্রীষ্মকালে কেন কুয়াশা হয়, তা বুঝলাম না।” আলাউদ্দিন আহমেদ নামের একজন বয়স্ক ব্যক্তি বলেন, “গ্রীষ্মে এমন কুয়াশা আগে দেখিনি।” তেঁতুলিয়া আবহাওয়া পর্যবেক্ষণ কেন্দ্রের ইনচার্জ রাসেল শাহ বলেন, “কুয়াশার মতো মনে হলেও এটি আসলে ধূলিকণা। দিনের বেলায় পৃথিবীর উপরিভাগের ধুলো আকাশে উড়ে যায়। যা রাতে জলীয় বাষ্পে পরিণত হয়, সেগুলো উপরে উঠে যায়। সেটিই কুয়াশার মতো দেখায়। পরিবেশ দূষণের কারণে জলবায়ু পরিবর্তনের জন্য এমন আবহাওয়া বিরাজ করছে।” সকাল ৯টায় জেলায় সর্বনিম্ন তাপমাত্রা রেকর্ড করা হয়েছে ১৯.৪ ডিগ্রি সেলসিয়াস। সোমবার সর্বোচ্চ তাপমাত্রা ছিল ২৯.৮ ডিগ্রি সেলসিয়াস।