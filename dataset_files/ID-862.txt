আরও একটু কমল দিল্লির বাতাসে দূষণের পরিমাণ। বুধবার রাতে দিল্লি এবং আশপাশের এলাকাগুলিতে প্রবল হাওয়ার কারণে দিল্লির বাতাস ‘খুব খারাপ’ থেকে ‘খারাপ’ হয়েছে। দিল্লির বাতাসে খড় পোড়ানো ধোঁয়ার পরিমাণও কমেছে প্রায় ৫ শতাংশ। বুধবার রাতে বাতাসে দূষণ সৃষ্টিকারী ধূলিকণা এবং কার্বনকণা খানিকটা কমলেও বাতাসের গুণমান সূচক (এয়ার কোয়ালিটি ইনডেক্স)-এর খুব একটা উন্নতি হয়নি। তবে শুক্রবার বাতাসের গুণমান সূচকের উন্নতি হওয়ার সম্ভাবনা রয়েছে বলে জানানো হয়েছে। দিল্লির দূষণ নিয়ে ইন্ডিয়া মেটিওরোলজিক্যাল ডিপার্টমেন্টের (আইএমডি) প্রধান ভি কে সোনি বলেন, “বৃহস্পতিতে বাতাসে গুণমানের সূচক খারাপ থাকবে। তবে শক্তিশালী উত্তর-পশ্চিমী বাতাসের কারণে ১১ নভেম্বর বাতাসের মান আরও ভাল হওয়ার সম্ভাবনা রয়েছে। সমগ্র ইন্দো-গাঙ্গেয় সমভূমিতে প্রবল বাতাস বইবে, তাই এই অঞ্চলে বাতাসের গুণমান ভালো থাকবে।” বুধবার রাতের প্রবল হাওয়ার কারণে বাতাসে ধোঁয়াশার পরিমাণ কমে পরিষ্কার নীল আকাশ দেখা গিয়েছে। বেড়েছে সফদারজং বিমানবন্দরের দৃশ্যমানতাও। মঙ্গলবার বাতাসের গুণমানের সূচক ছিল ৩৭২। বুধে তা কমে হয় ২৬০। তবে বৃহস্পতিতে দিল্লির বাতাসের গুণমান সূচকের আহামরি কোনও উন্নতি হয়নি। বাতাসের মান একটু ভালর দিকে থাকায় বুধবার থেকেই খুলে গিয়েছে রাজধানীর সব প্রাথমিক স্কুল। সরকারি দফতরের ৫০ শতাংশ কর্মীর বাড়ি থেকে কাজ করার নির্দেশও বাতিল করা হয়েছে। দিল্লির পাশাপাশি নয়ডার স্কুলও খুলে গিয়েছে বুধবার থেকে।