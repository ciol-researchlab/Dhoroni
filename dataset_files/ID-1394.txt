দেশে বায়ুদূষণে লাগাম টানতে গণপরিবহণকে উন্নত ও পুনরুজ্জীবিত করার দাবি জানাল পরিবেশ গবেষণা সংস্থা ‘সেন্টার ফর সায়েন্স অ্যান্ড এনভায়রনমেন্ট’ (সিএসই)। সোমবার প্রথম ‘আন্তর্জাতিক পরিস্রুত বায়ু’ দিবস উপলক্ষে একটি রিপোর্টে সিএসই জানিয়েছে, লকডাউন পরিস্থিতিতে বায়ুদূষণ কমেছে। কিন্তু একই ভাবে গণপরিবহণ ব্যবস্থা ধাক্কা খেয়েছে। তাই অদূর ভবিষ্যতে বায়ুদূষণ কমাতে গণপরিবহণকে ফের চাঙ্গা করতে হবে। তার জন্য সরকারের তরফে আর্থিক সাহায্যও প্রয়োজন। পরিবেশবিদদের মতে, করোনা আতঙ্কে অনেকেই ব্যক্তিগত গাড়ি ব্যবহার করছেন। ব্যক্তিগত গাড়ির পরিমাণ যত বাড়বে, ততই কার্বন নিঃসরণ বৃদ্ধি পাবে। কার্বন নিঃসরণ কমাতে বিদ্যুৎচালিত গাড়ির প্রচলন বৃদ্ধি এবং পরিবেশবান্ধব জ্বালানির উপরেও জোর দিয়েছে সিএসই। এই উপলক্ষে রবিবার ওয়েবিনারের আয়োজন করেছিল চিকিৎসকদের সাতটি সংগঠন। ওই আলোচনাসভার মূল বক্তব্য, বায়ুদূষণ রোধে সরকারের আরও সক্রিয়তা প্রয়োজন। সভায় কার্ডিয়োলজিক্যাল সোসাইটি অব ইন্ডিয়ার সভাপতি চিকিৎসক মৃণালকান্তি দাস বলেন, ‘‘বায়ু যাতে পরিস্রুত থাকে সেই চেষ্টা আমাদের সবাইকেই করতে হবে।’’