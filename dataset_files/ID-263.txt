লন্ডনভিত্তিক ম্যাগাজিন দা ইকোনমিস্টের ইন্টেলিজেন্স ইউনিটের (ইআইইউ) বিশ্বের বাসযোগ্য শহরের তালিকায় ১৭২ শহরের মধ্যে বাংলাদেশের রাজধানী ঢাকা ১৬৬তম অবস্থান রয়েছে। অর্থাৎ বাস অযোগ্য শহরের তালিকায় ঢাকার অবস্থান সপ্তম। গত বছর ১৪০টি শহরের তালিকায় ঢাকার অবস্থান ছিল ১৩৭তম, অর্থাৎ তালিকার নিচের দিক থেকে চার নম্বরে, এবার সেখান থেকে সাত নম্বরে উঠে এসেছে ঢাকা। কোন শহর কতটা বাসযোগ্য তা বোঝার জন্য স্থিতিশীলতা, স্বাস্থ্যসেবা, সংস্কৃতি ও পরিবেশ, শিক্ষা এবং অবকাঠামো- এই পাঁচ মানদণ্ডে বিচার করে ইকোনমিস্ট ইন্টেলিজেন্স ইউনিট। ১০০ ভিত্তিক সূচকে ঢাকার স্কোর এবার ৩৯.২। গত বছর স্কোর ছিল ৩৩.৫। অস্ট্রিয়ার রাজধানী ভিয়েনা ৯৯.১ স্কোর নিয়ে বাসযোগ্য শহরের শীর্ষে রয়েছে। ২০১৮ ও ২০১৯ সালেও ভিয়েনা শীর্ষে ছিল। ৩০.৭ স্কোর নিয়ে বাসযোগ্য শহরের সবচেয়ে নিচে (১৭২তম) অবস্থানে রয়েছে যুদ্ধবিধ্বস্ত সিরিয়ার রাজধানী দামেস্ক। ৩২.২ স্কোর নিয়ে নাইজেরিয়ার লাগোস ১৭১তম অবস্থানে এবং ৩৪.২ স্কোর নিয়ে লিবিয়ার ত্রিপোলি ১৭০তম অবস্থানে রয়েছে। আলজেরিয়ার আলজিয়ার্স, পাকিস্তানের করাচি, পাপুয়া নিউগিনির রাজধানী পোর্ট মোরসবির পরই ১৬৬ নম্বরে রয়েছে বাংলাদেশের রাজধানী ঢাকা।