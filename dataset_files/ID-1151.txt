দেশে প্লাস্টিকের ব্যবহার ক্রমে বেড়েই চলেছে। জুলাই মাসের শুরু থেকে এ দেশে নিষিদ্ধ হচ্ছে ‘সিঙ্গল ইউজ প্লাস্টিক’-এর ব্যবহার। পরিবেশকে বাঁচাতেই এই কড়া সিদ্ধান্ত নিয়েছে সরকার। এ বার পরিবেশ বাঁচাতে এক অভিনব পন্থা নিয়েছে গুজরাতের এক ক্যাফে। তাঁরা প্লাস্টিকের আবর্জনার বিনিময়ে আপনার হাতে তুলে দেবে মুখোরোচক খাবার। যখন অন্যান্য রেস্তরাঁগুলি ‘সিঙ্গল ইউজ প্লাস্টিক’-এর বিকল্প খুঁজতে ব্যস্ত, তখন জুনাগড়ের সেই ক্যাফে প্লাস্টিকের ব্যবহার কমাতে এই প্রয়াস নেটাগরিকদের মন কেড়েছে। সেই রেস্তরাঁয় টাকার বিনিময় কোনও খাবারই পাবেন না গ্রাহকরা। সুস্বাদু ও পুষ্টিকর খাবার খেতে হলে গ্রাহকদের আনতে হবে প্লাস্টিক। গ্রাহকরা যে পরিমাণ আনবেন, প্রথমে তার ওজন পরিমাপ করা হবে। তাপ পর সেই ওজনের উপর ভিত্তি করেই খাবার পরিবেশন করা হবে। এই ক্যাফেতে অরগ্যানিক ফসল দিয়েই খাবার বানানো হবে। ৩০ জুন জেলা প্রশাসন এই ক্যাফের উদ্বোধন করবে। সর্বোদয় সখী মন্ডল দ্বারা পরিচালিত হবে এই ক্যাফে। এই রেস্তরাঁয় পাওয়া যাবে দারুণ পুষ্টিকর সব পানীয়। পান, গোলাপ, ডুমুর এবং বেল পাতা দিয়ে তৈরি শরবত পরিবেশন করা হবে গ্রাহকদের। খাবার পরিবেশনের জন্য ব্যবহার করা হবে কেবল মাটির বাসন। গুজরাতি এবং কাঠিয়াওয়াড়ি খাবার যেমন বেগুনের ভর্তা, সেভ টম্যাটোর সব্জি, থেপলা এবং বাজরা রোটিও পাওয়া যাবে মেনুতে।