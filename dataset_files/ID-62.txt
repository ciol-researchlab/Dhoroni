বায়ুদূষণে বৃহস্পতিবার (১৪ মার্চ) সকালে বিশ্বের ১০০ শহরের মধ্যে ঢাকার অবস্থান দশম। সকাল ৮টা ৩১ মিনিটে বায়ুমান সূচকে (একিউআই) ঢাকার স্কোর পাওয়া যায় ১৪২; অর্থাৎ ঢাকার বাতাস আজ “সংবেদনশীল গোষ্ঠীর জন্য অস্বাস্থ্যকর”। দূষিত বায়ুর শহরের তালিকায় আজ শীর্ষে রয়েছে ভারতের দিল্লি। শহরটির একিউআই স্কোর ২১৩, দিল্লির বাতাসের “খুবই অস্বাস্থ্যকর”। থাইল্যান্ডের চিয়াং মাই, নেপালের কাঠমুন্ডু ও মিয়ানমারের ইয়াঙ্গুন ১৬৮, ১৬৪ ও ১৬১ একিউআই স্কোর নিয়ে তালিকার দ্বিতীয়, ‍তৃতীয় ও চতুর্থ স্থানে রয়েছে। দীর্ঘদিন ধরে বায়ু দূষণে ভুগছে ঢাকা। এর বাতাসের গুণমান সাধারণত শীতকালে অস্বাস্থ্যকর হয়ে যায় এবং বর্ষাকালে কিছুটা উন্নত হয়। গতকাল বুধবার ১৬০ স্কোর নিয়ে বিশ্বের দূষিত বাতাসের শহরের তালিকায় সপ্তম অবস্থানে ছিল ঢাকা। বায়ুদূষণের এ পরিস্থিতি নিয়মিত তুলে ধরে সুইজারল্যান্ডভিত্তিক প্রতিষ্ঠান আইকিউএয়ার। বাতাসের মান নিয়ে তৈরি করা এই লাইভ বা তাৎক্ষণিক আইকিউএয়ারের সূচক একটি নির্দিষ্ট শহরের বাতাস কতটা নির্মল বা দূষিত, সে সম্পর্কে মানুষকে তথ্য দেয় এবং সতর্ক করে। আইকিউএয়ারের দেওয়া আজকের তালিকায় বলা হয়েছে, ঢাকার বাতাসে অতিক্ষুদ্র বস্তুকণাই (পিএম ২.৫) দূষণের প্রধান উৎস। আজ ঢাকার বাতাসে যতটা এই বস্তুকণা আছে, তা বিশ্ব স্বাস্থ্য সংস্থার (ডব্লিউএইচও) মানদণ্ডের চেয়ে ৯ গুণের বেশি। আইকিউএয়ারের মানদণ্ড অনুযায়ী, বাতাসের একিউআই স্কোর ৫১ থেকে ১০০ হলে তাকে “মাঝারি” বা “গ্রহণযোগ্য” মানের হিসেবে বিবেচনা করা হয়। ১০১ থেকে ১৫০ স্কোরকে “সংবেদনশীল গোষ্ঠীর জন্য অস্বাস্থ্যকর” ধরা হয়। স্কোর ১৫১ থেকে ২০০ হলে তা “অস্বাস্থ্যকর”। ২০১ থেকে ৩০০ স্কোরকে “খুবই অস্বাস্থ্যকর” বাতাস হিসেবে ধরা হয়। ৩০১ থেকে তার ওপরের স্কোরকে “দুর্যোগপূর্ণ” বা “ঝুঁকিপূর্ণ” ধরা হয়। বায়ুদূষণ বেশি হলে সবচেয়ে বেশি ঝুঁকিতে থাকেন সংবেদনশীল গোষ্ঠীর ব্যক্তিরা। তাদের মধ্যে আছেন বয়স্ক, শিশু, অন্তঃসত্ত্বা ও জটিল রোগে ভোগা মানুষরা। ঢাকার বায়ুদূষণের স্থানীয় উৎসগুলোর মধ্যে আছে যানবাহন ও কলকারখানার ধোঁয়া, নির্মাণকাজের দূষণ, আশপাশের ইটভাটার ধোঁয়া ইত্যাদি।