আমেরিকায় ক্ষমতায় এসে পূর্বতন ট্রাম্প প্রশাসনের উল্টো পথে হেঁটেছিলেন জো বাইডেন। পরিবেশ রক্ষার উপর জোর দিয়েছিলেন। এ বার তাতে জোর ধাক্কা। সুপ্রিম কোর্ট জানিয়েছে, বিদ্যুৎ প্রকল্প থেকে কার্বন নিঃসরণে লাগাম পরাতে ইচ্ছামতো নির্দেশিকা জারি করতে পারবে না সরকার। গ্রিন হাউস গ্যাস নিঃসরণে পৃথিবীতে দ্বিতীয় স্থানে রয়েছে আমেরিকা। প্রথম চিন। কয়লা এবং প্রাকৃতিক গ্যাস থেকে বিদ্যুৎ উৎপাদন হলে প্রচুর কার্বন নিঃসরণ হয়। জো বাইডেন প্রশাসনের লক্ষ্য ছিল, ২০৩৫ সালের মধ্যে এই কার্বন নিঃসরণ শূন্যে নিয়ে আসা। সে জন্য নতুন কিছু নীতি এনেছিল সরকার। তাতেই বাধা দিল সুপ্রিম কোর্ট। এই রায় প্রসঙ্গে বাইডেন বলেন, ‘‘আমাদের দেশকে পিছনে ঠেলে দিল এই রায়। পরিবেশ দূষণ রোধের সদিচ্ছাকে প্রশ্নের মুখে ঠেলে দিল। নাগরিকদের স্বাস্থ্যরক্ষা এবং জলবায়ুর পরিবর্তন রোখার জন্য আইনের এক্তিয়ারে থেকে যা করতে হয়, করব। শক্ত হয়ে পদক্ষেপ করব।’’ ডেমোক্র্যাট দলের প্রেসিডেন্ট আরও বলেন, দূষণ রোধে কী কী পদক্ষেপ করা যায়, সেই নিয়ে বিচারবিভাগের সঙ্গে তাঁর আইনি উপদেষ্টা দল কাজ করবে।