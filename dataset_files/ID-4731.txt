আগামী পাঁচ বছরের মধ্যে সব রেকর্ড ছাড়িয়ে পৃথিবীর তাপমাত্রা সর্বোচ্চ পর্যায়ে পৌঁছাতে পারে বলে সতর্ক করেছে জাতিসংঘ। সংস্থাটি বলছে, ২০২৩ থেকে ২০২৭ সাল পর্যন্ত আগামী পাঁচ বছরই হতে যাচ্ছে পৃথিবীর সবচেয়ে উষ্ণতম বছর। বুধবার (১৭ মে) জাতিসংঘের অন্তর্ভুক্ত বিশ্ব আবহাওয়া সংস্থা থেকে দেওয়া ওই সতর্ক বার্তায় দাবি করা হয়েছে, সামনের সময়গুলোতে গ্রিনহাউস গ্যাস এবং এল নিনোর যৌথ প্রভাব পৃথিবীর ক্রমবর্ধমান তাপমাত্রায় ঘি ঢেলে দেবে। বার্তা সংস্থা এএফপির এক প্রতিবেদনে বলা হয়েছে, এর আগে ২০১৭ থেকে ২০২২ সাল পর্যন্ত সময়টিকে পৃথিবীর সবচেয়ে উষ্ণতম আট বছর হিসেবে চিহ্নিত করা হয়েছিল। ২০১৫ সালে অনুষ্ঠিত প্যারিস চুক্তিতে প্রাক শিল্প যুগ অর্থাৎ ১৮৫০ থেকে ১৯০০ সাল পর্যন্ত সময়ের তুলনায় বৈশ্বিক তাপমাত্রা বৃদ্ধি ২ ডিগ্রি সেলসিয়াস নিচে রাখার লক্ষ্যমাত্রা নির্ধারণ করা হয়েছিল। বিশ্ব আবহাওয়া সংস্থার মতে, চলতি বছর সহ আগামী পাঁচ বছরে পৃথিবীতে যে গরম পড়বে তা অতীতের সব রেকর্ড ছাড়িয়ে যাওয়ার দুই-তৃতীয়াংশ সম্ভাবনা রয়েছে। জলবায়ু পরিবর্তনই এতে সবচেয়ে বড় ভূমিকা রাখবে। সংস্থাটি আরও জানিয়েছে, আগামী পাঁচ বছরের মধ্যে কোনো একটি বছর এ যাবৎ কালের সবচেয়ে গরম বছর হওয়ার সম্ভাবনা ৯৮%। আবহাওয়া বিশেষজ্ঞ বিজ্ঞানী লিওন হারম্যানসন বলেন, “বিশ্বব্যাপী গড় তাপমাত্রা বাড়তে থাকবে বলে পূর্বাভাস দেওয়া হয়েছে, যা আমাদের অভ্যস্ত জলবায়ু থেকে আরও দূরে সরে যাচ্ছে।” আলাস্কা, দক্ষিণ আফ্রিকা, দক্ষিণ এশিয়া ও অস্ট্রেলিয়ার কিছু অংশ ব্যতীত প্রায় সমস্ত অঞ্চলে ২০২৩ সালে তাপমাত্রা ১৯৯১-২০২০ সালের গড় থেকে বেশি হওয়ার সম্ভাবনা রয়েছে। দক্ষিণ প্রশান্ত মহাসাগরের কিছু অংশ গড়ের চেয়ে শীতল হওয়ার সম্ভাবনা রয়েছে।