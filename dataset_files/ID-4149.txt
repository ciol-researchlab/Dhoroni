জয়পুরহাট চিনিকলের অপরিশোধিত বর্জ্য নালার মাধ্যমে আক্কেলপুরের আওয়ালগাড়ি গ্রামের মধ্য দিয়ে বয়ে যাওয়া চিড়ি নদীতে পড়ছে। নদীটি সেখান থেকে পৌর সদরের সোনামুখী সেতু এলাকায় তুলসীগঙ্গা নদীতে মিলিত হয়েছে। এতে জামালগঞ্জ পাঁচ মাথা থেকে সোনামুখী তুলসীগঙ্গা নদী পর্যন্ত চিড়ি এবং দক্ষিণের অংশ থেকে হলহলিয়া রেলসেতু পর্যন্ত প্রায় আট কিলোমিটার তুলসীগঙ্গার পানি দূষিত হয়ে কালচে রং ধারণ করেছে। সরেজমিন ঘুরে দেখা মিলেছে এমন দৃশ্যের। স্থানীয়রা বলছেন, পানি কালচে হয়ে দূষিত হওয়ায় দুটি নদীর মাছ ও পানিতে বসবাস করা জলজ প্রাণী মারা যাচ্ছে। এ পানির কারণে আশপাশের এলাকায়ও দুর্গন্ধ ছড়াচ্ছে। জয়পুরহাট চিনিকলের বর্জ্যে চিড়ি এবং তুলসীগঙ্গা নদীর পানি দিয়ে কৃষকরা জমিতে সেচও দিতে পারছেন না। এতে ব্যাহত হচ্ছে চাষাবাদ। তবে চিনিকলের বর্জ্যে নদী দূষণ হচ্ছে না বলে দাবি কর্তৃপক্ষের। তাদের এ দাবির সঙ্গে দ্বিমত পোষণ করেন চিড়ি নদীর পানি ব্যবস্থাপনা কমিটির সভাপতি আবদুল মোত্তালেব। তিনি বলেন, চিনিকলের বর্জ্যের দূষিত পানিতে চিড়ি ও তুলসীগঙ্গা নদীর পানি কালচে ও দুর্গন্ধ হয়ে গেছে। এ পানি দিয়ে কৃষকরা সেচ দিতে পারছেন না। দূষিত পানি নিষ্কাশন বন্ধে অনেকবার আন্দোলন করেও ব্যর্থ হয়েছেন তারা। দুই নদীপাড়ের বাসিন্দাদের ভাষ্য, চিনিকলে পুরোদমে আখ মাড়াই চলছে। এর ময়লা, দূষিত ও দুর্গন্ধযুক্ত পানি নদীগুলোয় প্রবেশ করায় এলাকায় বসবাস দুর্বিষহ হয়ে গেছে। আওয়ালগাড়ি গ্রামের ভেতর দিয়ে বয়ে যাওয়া নদীর পানি দিয়েই দু’পাশের কৃষিজমিতে সেচ দেওয়া হতো। ২০ থেকে ২৫ দিন ধরে এলাকার কৃষকরা কোনো কাজেই এ পানি ব্যবহার করতে পারছেন না। তাছাড়া তুলসীগঙ্গা নদীর নবাবগঞ্জ ঘাট এলাকায় মৎস্য অভয়াশ্রম রয়েছে। সেটিরও ক্ষতি হচ্ছে। চিনিকলের দূষিত পানি দিয়ে সেচ দিতে পারেন না জানিয়ে আওয়ালগাড়ি গ্রামের কৃষক আবু কালাম বলেন, বেশি খরচে গভীর ও অগভীর নলকূপ থেকে ফসলে পানি সেচ দিতে হচ্ছে। এতে খরচ বেড়েছে। তুলসীগঙ্গা নদীতে মাছের অভয়াশ্রম রয়েছে। দূষিত পানিতে অভয়াশ্রমের মাছ মরে যাচ্ছে। সুগার মিলের বর্জ্য নদীতে পড়া রোধ না করতে পারলে দেশীয় প্রজাতির মাছ বিলুপ্ত হতে পারে। এমন তথ্য জানিয়ে স্থানীয় সাংবাদিক শফিউল আলম বলেন, নদীকেন্দ্রিক কয়েকশ মৎস্যজীবী পরিবার আছে। তাদের পরিবার মাছের ওপর নির্ভরশীল। এ মাছ মরে যাওয়ায় তারাও অর্থনৈতিক সংকটে রয়েছে। নদীতে মাছ শিকার করে জীবিকা নির্বাহ করেন আওয়ালগাড়ি গ্রামের শাজাহান আলী। তবে বছরের এ সময়ে চিনিকলের দূষিত পানি তুলসীগঙ্গায় প্রবেশ করায় মাছ মরে যায় বলে দাবি তাঁর। মাছ না পাওয়ায় স্ত্রী-সন্তান নিয়ে কষ্টে আছেন বলে জানান তিনি। প্রতিবছরই নদী দুটি দূষিত হয় বলে জানান আক্কেলপুর সরকারি মুজিবর রহমান কলেজের ভূগোল ও পরিবেশ বিভাগের প্রভাষক আসাদুর রহমান। তিনি বলেন, মাছ ও জলজ প্রাণী মরে পানি দূষিত হয়। এতে মশা-মাছি জন্মায়, রোগ ছড়ায়। চিড়ি নদী থেকে দূষিত, ময়লা ও দুর্গন্ধযুক্ত পানি তুলসীগঙ্গা নদীতে প্রবেশ করছে বলে নিশ্চিত করেছেন উপজেলা মৎস্য সম্প্রসারণ কর্মকর্তা মাশফেকুর রহমানও। তিনি বলেন, বর্জ্যমিশ্রিত পানি নদীতে প্রবেশের কারণে কার্বন ডাইঅক্সাইডের পরিমাণ বেড়েছে। এতে দেশীয় প্রজাতির মাছ ও জলজ প্রাণী ধ্বংস হচ্ছে। নদীর কালো পানি জমিতে সেচ না দিতে কৃষকদের বলা হচ্ছে জানিয়ে উপজেলা কৃষি কর্মকর্তা ইমরান হোসেন বলেন, এ পানি ব্যবহার করলে ফসলের ক্ষতি হওয়ার আশঙ্কা রয়েছে। দূষিত পানিতে মাছ ও পরিবেশের ক্ষতি হচ্ছে। বিষয়টি নিয়ে জেলায় আলোচনা হয়েছে জানিয়ে ইউএনও মনজুরুল আলমের ভাষ্য, দূষিত পানির বিষয়ে চিনিকল কর্তৃপক্ষকে অবহিত করলে তারা সমাধানের আশ্বাস দিয়েছে। দ্রুত পদক্ষেপ না নিলে আইনগত ব্যবস্থা নেওয়া হবে। এ বিষয়ে জয়পুরহাট চিনিকলের ব্যবস্থাপক আখলাছুর রহমান বলেন, ‘চিনিকলে আমাদের ওয়াটার ট্রিটমেন্ট প্ল্যান্ট রয়েছে। সেখানে নিয়মিত দূষিত পানি শোধন করা হচ্ছে। নদীর পানি কেন দূষণ হচ্ছে, তা আমার জানা নেই।’ এ সময় নদীতে আসা দূষিত পানি তাদের কিনা– এমন প্রশ্নে তিনি বলেন, ‘আমি সেটি বলছি না।’ জেলা পরিবেশ অধিদপ্তরের সহকারী পরিচালক ফারুক হোসেন বলছেন, নদী দুটি বিভিন্ন কারণে দূষণ হতে পারে। সুগার মিলের ওয়াটার ট্রিটমেন্ট প্লান্ট পরিদর্শন করে দূষণের দায় পাওয়া গেলে তাদের বিরুদ্ধে ব্যবস্থা নেওয়া হবে।