পশ্চিমবঙ্গ সরকারের শিক্ষা দফতরের উদ্যোগে নির্মল বিদ্যালয় পাক্ষিক কর্মসূচি উদযাপিত হচ্ছে হুগলির চন্দননগর বঙ্গ বিদ্যালয়ে। ১৫ সেপ্টেম্বর থেকে শুরু হয়েছে এই কর্মসূচি। তা চলবে আগামী ২৯ সেপ্টেম্বর পর্যন্ত। এর মধ্যে একগুচ্ছ পরিবেশ সচেতনতামূলক অনুষ্ঠানের আয়োজন করা হয় স্কুলে।গত ১৫ সেপ্টেম্বর প্রার্থনা সভায় ‘নির্মল বাংলা স্বাস্থ্যবিধান’ গানের মাধ্যমে সূচনা হয়েছিল এক পক্ষকাল ব্যাপী অনুষ্ঠানের। বর্জ্য পদার্থকে কী ভাবে সম্পদে রূপান্তরিত করা যায়, প্লাস্টিকজাত দ্রব্যের ব্যবহার কী ভাবে কমিয়ে আনা যায়, এ নিয়ে পড়ুয়াদের সচেতন করার জন্য আয়োজন করা হয় এক আলোচনাসভার। একই সঙ্গে চলে বিদ্যালয় চত্বর সাফসুতরো রাখার কাজ। প্রাত্যহিক জীবনে হাত ধোওয়ার গুরুত্ব এবং হাত ধোওয়ার সঠিক ধাপ সম্পর্কে বিশদে বুঝিয়ে দেওয়া হয় পড়ুয়াদের। জল সংরক্ষণ এবং বৃষ্টির জল ধরে রাখার ক্ষেত্রে বিদ্যালয়ের ভূমিকা কতটা তা বোঝাতে একটি সচেতনতা মিছিলের আয়োজন করা হয়েছিল বিদ্যালয়ের তরফে। তাতে অনুষ্ঠিত হয় পড়ুয়াদের পথনাটক, ‘গাছ লাগান, প্রাণ বাঁচান’। এ ছাড়াও আয়োজন করা হয় বসে আঁকো প্রতিযোগিতারও। যার বিষয়বস্তু ছিল, ‘জল যদি হয় নিরাপদ, থাকবে না রোগের বিপদ’। এক পক্ষকালব্যাপী অনুষ্ঠানের প্রতিটি ধাপে ছাত্রছাত্রীরা অংশগ্রহণ করে সক্রিয় ভাবে। এই কর্মসূচির মধ্যে সবচেয়ে আকর্ষণীয় অনুষ্ঠান ছিল ছাত্রছাত্রীদের নিজেদের হাতে তৈরি করা নানা মডেল এবং চিত্রকলা প্রদর্শনী। মঙ্গলবার এই প্রদর্শনীর উদ্বোধন করেন চন্দননগরের পুরপ্রধান রাম চক্রবর্তী।চন্দননগর বঙ্গ বিদ্যালয়ের প্রধানশিক্ষক শীর্ষেন্দু ঘোষাল বলেন, ‘‘আমরা ছাত্রছাত্রী এবং আশপাশের সকলকে নিয়ে একজোট হয়ে এই অনুষ্ঠানটি করছি। আসলে জনসাধারণকে পরিবেশ সম্পর্কে সচেতন করতে চাইছি। আমরা এই বার্তা দিতে চাইছি যে, পরিবেশ আমাদের সকলের এবং তা সংরক্ষণ করা প্রয়োজন। সেই জন্যই আমাদের এই উদ্যোগ।’’