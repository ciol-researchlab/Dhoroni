সারাদেশে রাত এবং দিনের তাপমাত্রা সামান্য কমতে পারে। এছাড়া আবহাওয়া প্রধানত শুষ্ক থাকবে বলে গত ২৪ ঘন্টার আবহাওয়ার পূর্বাভাসে বলা হয়েছে। শুক্রবার (২৬ নভেম্বর) আবহাওয়া অফিস জানিয়েছে, সকালের দিকে দেশের কোথাও কোথাও হালকা থেকে মাঝারি ধরনের কুয়াশা পড়তে পারে। পরবর্তী তিন দিনে আবহাওয়ার অবস্থা সামান্য পরিবর্তন হতে পারে। শ্রীমঙ্গলে শুক্রবার সর্বনিম্ন তাপমাত্রা রেকর্ড করা হয়েছে ১৩.৩ ডিগ্রি সেলসিয়াস। তাপমাত্রা কম থাকায় সেখানে শীতের আমেজ দেখা দিয়েছে। এছাড়া ঢাকায় আজ সর্বনিম্ন তাপমাত্রা ১৮.০ ডিগ্রি সেলসিয়াস রেকর্ড করা হয়েছে। বৃহস্পতিবার চট্টগ্রাম, সীতাকুণ্ড ও কুতুবদিয়ায় সর্বোচ্চ তাপমাত্রা ছিল ৩২.০ ডিগ্রি সেলসিয়াস। গতকাল ঢাকায় সর্বোচ্চ তাপমাত্রা ছিল ৩০.২ ডিগ্রি সেলসিয়াস। আবহাওয়ার পূর্বাভাসে আরও বলা হয়েছে, উপ-মহাদেশীয় উচ্চচাপ বলয়ের বাড়তি অংশ বিহার ও তৎসংলগ্ন এলাকায় অবস্থান করছে। লঘুচাপের বাড়তি অংশ উত্তর বঙ্গোপসাগরে অবস্থান করছে। আজ সকাল থেকে ঢাকায় উত্তর অথবা উত্তর-পশ্চিম দিক থেকে ঘণ্টায় ৫ থেকে ১০ কিলোমিটার বেগে বাতাস প্রবাহিত হচ্ছে। সকালে ঢাকায় বাতাসের আপেক্ষিক আর্দ্রতা ছিল ৮২%। ঢাকায় আজ সূর্যাস্ত হয় সন্ধ্যা ৫ টা ১০ মিনিটে এবং আগামীকাল সূর্যোদয় হবে ভোর ৬ টা ২২ মিনিটে।