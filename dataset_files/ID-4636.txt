বাংলাদেশের দক্ষিণ-পশ্চিমের জেলা চুয়াডাঙ্গায় গ্রীষ্মকালে তীব্র গরম এবং শীতকালে তীব্র ঠাণ্ডা অনুভূত হয়। একই এলাকায় ভিন্ন মৌসুমে তাপমাত্রার ওঠানামার মধ্যে এত ব্যবধানের কারণ সম্পর্কে জানতে অনেকেই আগ্রহী। এ বছর চুয়াডাঙ্গায় একটানা প্রায় ‍দুই সপ্তাহ দেশের সর্বোচ্চ তাপমাত্রা রেকর্ড করা হয়েছে। শনিবার (২৯ এপ্রিল) চুয়াডাঙ্গায় ৩৭.৫ ডিগ্রি সেলসিয়াস তাপমাত্রা রেকর্ড করা হয়েছে। গত ১৭ এপ্রিল এ জেলায় ৪২.৫ ডিগ্রি সেলসিয়াস তাপমাত্রা রেকর্ড হয়। এর আগে, ২০১৪ সালে চুয়াডাঙ্গায় ৪৩ ডিগ্রি সেলসিয়াস তাপমাত্রা রেকর্ড করা হয়েছিল। ২০২১ সালে এ জেলায় ৪১ ডিগ্রি সেলসিয়াস তাপমাত্রা রেকর্ড করা হয়। পরিবেশবিদ ও বিশেষজ্ঞরা জানান, ভৌগলিক অবস্থান এবং ভূপ্রকৃতিসহ ৬টি কারণে চুয়াডাঙ্গায় গরমের তীব্রতা বেশি। তাদের ভাষ্যমতে, ভৌগলিক অবস্থান, জলবায়ু পরিবর্তন, অনাবৃষ্টি, যত্রতত্র শিল্প-কলকারখানা গড়ে ওঠা, আবাদি জমি ও পরিবেশ ধ্বংস এবং মনুষ্যসৃষ্ট সংকটের কারণে এখানে গ্রীষ্মে তীব্র গরম আর শীতে প্রচণ্ড ঠান্ডা অনুভূত হয়। চুয়াডাঙ্গার ওপর দিয়ে কর্কটক্রান্তি রেখা অতিক্রম করাকে তীব্র গরমের মূল কারণ বলে উল্লেখ করে খুলনা আবহাওয়া অফিসের ভারপ্রাপ্ত কর্মকর্তা আবহাওয়াবিদ আমিরুল আজাদ বলেন, “চুয়াডাঙ্গা, যশোর, ঈশ্বরদী ও রাজশাহীর ওপর দিয়ে গেছে কর্কটক্রান্তি রেখা। এ কারণে গ্রীষ্মে তীব্র গরম আর শীতে প্রচণ্ড ঠান্ডা অনুভূত হয়। বায়ুমন্ডলে আবহাওয়ার ওপরের আবরণ এখানে সহজে পরিবর্তিত হয় না। ভৌগলিক পরিবেশ ও বায়ুমন্ডলের নিয়মে এখানে এমন আবহাওয়া চলতে থাকবে। তবে বৃষ্টি হলে বা শীত এলে আবহাওয়া পরিবর্তন হয়।” একই কথা জানান চুয়াডাঙ্গা আবহাওয়া অফিসের ভারপ্রাপ্ত কর্মকর্তা জামিনুর রহমানও। ভৌগলিক অবস্থানের পাশাপাশি এখানকার নদ-নদী শুকিয়ে যাওয়া, কম বৃষ্টিপাত, আবাদি জমি ও পরিবেশ ধ্বংস এবং যত্রতত্র শিল্প-কলকারখানা গড়ে ওঠাকে তাপমাত্রা বেড়ে যাওয়ার কারণ হিসেবে উল্লেখ করেন তিনি। খুলনা প্রকৌশল ও প্রযুক্তি বিশ্ববিদ্যালয়ের নগর ও আঞ্চলিক পরিকল্পনা (ইউআরপি) বিভাগের প্রধান অধ্যাপক মো. মোস্তফা সরোয়ার ঢাকা ট্রিবিউনকে বলেন, “পদ্মা নদী এলাকায় তাপমাত্রা বেশি থাকে। এটি জলবায়ু ও সবুজায়নের সঙ্গে সম্পর্কযুক্ত। তাপপ্রবাহের কারণে গরম বেশি থাকবে। আবার উল্টো সময়ে তাপমাত্রা কম থাকবে। এটাই নিয়ম। এর সঙ্গে অনাবৃষ্টির সম্পর্ক আছে। এমন তাপপ্রবাহের কারণে কালবৈশাখী ঝড়ের পূর্বাভাস পাওয়া যায়, যা হঠাৎ ঘটবে। শঙ্কার জায়গা হলো এলাকাভেদে প্রচুর ঝড়বৃষ্টি হবে। এতে ক্ষতির মাত্রা বাড়বে।” জলবায়ু পরিবর্তন ও মনুষ্যসৃষ্ট সংকটের কারণে এই জেলায় এত বেশি গরম অনুভূত হচ্ছে উল্লেখ করে খুলনা বিশ্ববিদ্যালয়ের পরিবেশ বিজ্ঞান ডিসিপ্লিনের প্রধান অধ্যাপক ড. আব্দুল্লাহ হারুন চৌধুরী বলেন, “নাটোরের লালপুর একসময় দেশের সবচেয়ে উত্তপ্ত এলাকা ছিল। জলবায়ু পরিবর্তন ও মনুষ্যসৃষ্ট সংকটে সেটি এখন চুয়াডাঙ্গায় অনুভূত হচ্ছে। জলাভূমি ভরাট, অনাবৃষ্টি, নিম্নাঞ্চল বরাট ও জলাধার কমে যাওয়ায় দিনদিন তাপমাত্রা বাড়ছে।” এদিকে, বাড়তি তাপমাত্রায় জনজীবন বিপর্যস্ত হয়ে পড়েছে। কৃষিজমির ধানের শিষ পুড়ে গিয়ে ফসলের ব্যাপক ক্ষতি হচ্ছে। শ্রমিক, দিনমজুর, ভ্যান-রিকশাচালকরা গরমে কাজ করতে না পেরে সবচেয়ে বড় ভুক্তভোগী। চুয়াডাঙ্গা সদরের কুলচারা গ্রামের কৃষক শফিউল আলম বলেন, “এত গরম সহ্য করা কঠিন। জমিতে কাজ করা যায় না। প্রচণ্ড গরম আমাদের ফসল ও জীবিকাকে ক্ষতিগ্রস্ত করছে। আমরা মানিয়ে নেওয়ার উপায় খুঁজে বের করতে সমস্যায় পড়ছি।” একই উপজেলার ভ্যানচালক মাহবুব হোসেন বলেন, “এক ট্রিপ মারার পর আরেক ট্রিপের জন্য শক্তি পাই না। ঘেমে ক্লান্ত হয়ে পড়ছি। কোনোভাবেই গরম কমছে না। এতে আমাদের আয় কম হচ্ছে।” অতিরিক্ত গরমে অনেকে অসুস্থ হয়ে পড়ায় জেলা সদরের হাসপাতালসহ উপজেলা স্বাস্থ্য কমপ্লেক্সগুলোয় রোগীর সংখ্যা বাড়ছে। চুয়াডাঙ্গা সদর হাসপাতালের আবাসিক চিকিৎসা কর্মকর্তা ফাতেহ আকরাম বলেন, “হাসপাতালে চিকিৎসা নিতে আসা রোগীদের অধিকাংশই গরমজনিত বিভিন্ন রোগে আক্রান্ত। তাদের চিকিৎসা দেওয়া হচ্ছে এবং কয়েকদিনের মধ্যেই তারা সুস্থ হয়ে উঠছেন।”