তীব্র তাপদাহের পর স্বস্তি এনে দিয়েছিল বৃষ্টি। গত কয়েক দিনে ঢাকাসহ সারাদেশে কমবেশি ঝড়বৃষ্টি হয়। বৃষ্টির প্রভাবে তাপমাত্রাও কমেছে অনেকটাই। তবে বৃষ্টির এই স্বস্তি বেশিদিন স্থায়ী হচ্ছে না। আবহাওয়া অধিদপ্তর বলছে, স্বস্তির দিন ফুরিয়ে এসেছে। গরম পড়বে আবার। তাপমাত্রা বাড়বে বেশ খানিকটা। আগামী বৃহস্পতিবার শুরু হতে পারে তাপপ্রবাহ। আবহাওয়াবিদ ওমর ফারুক বলেন, বুধবার পর্যন্ত বৃষ্টিপাত অব্যাহত থাকতে পারে। এর পরই বাড়বে তাপমাত্রা। আবহাওয়াবিদ মুহাম্মদ আবুল কালাম মল্লিক বলেন, বজ্রপাত ও ঝড়ের তীব্রতা কমে গেলেই তাপমাত্রা বাড়তে শুরু করবে। আগামী বৃহস্পতিবার থেকে শুরু হওয়া এই তাপপ্রবাহ মৃদু তাপপ্রবাহই হবে। এ সময় রাজশাহী, যশোর, নওগাঁ অঞ্চলের তাপমাত্রা ৩৫ থেকে ৩৬ ডিগ্রি পর্যন্ত উঠতে পারে। ধীরে ধীরে সেটি বিস্তৃত হতে পারে রাজধানী ঢাকা ও ঢাকার পশ্চিমাঞ্চলের দিকে। আবহাওয়া অফিস বলছে, মৃদু তাপপ্রবাহ শুরু হওয়ার পর যদি নতুন করে বৃষ্টিপাত না হয়, তাহলে এর তীব্রতা বাড়তেও পারে। তবে এখন পর্যন্ত আবহাওয়া অফিসের পূর্বাভাস বলছে, আগামী বুধ-বৃহস্পতিবারের দিকে যে তাপপ্রবাহ আসছে, সেটি সর্বোচ্চ ১৯ থেকে ২০ মে পর্যন্ত স্থায়ী হতে পারে।