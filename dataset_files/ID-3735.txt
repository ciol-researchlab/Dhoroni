কিশোরী পরিবেশবাদী কর্মী গ্রেটা থুনবার্গকে গত সোমবার একটি মানবাধিকার পুরস্কারে ভূষিত করেছে পর্তুগাল। পরে এ পুরস্কারের পুরো অর্থ পরিবেশের সুরক্ষা ও জলবায়ু পরিবর্তন মোকাবিলায় কাজ করে যাওয়া কিছু গোষ্ঠীকে অনুদান হিসেবে দেওয়ার প্রতিশ্রুতি দেন তিনি। সুইডিশ গ্রেটা থুনবার্গ অনলাইনে প্রকাশ করা এক ভিডিওতে বলেন, ‘জলবায়ু ও প্রতিবেশগত সংকটে ক্ষতিগ্রস্ত মানুষকে সহায়তা করতে সম্মুখসারিতে কাজ করে চলা বিভিন্ন সংগঠন ও প্রকল্পে আমার ফাউন্ডেশনের মাধ্যমে ওই পুরস্কারের সমুদয় অর্থ অনুদান হিসেবে দেওয়া হবে।’ পুরস্কার ঘোষণাকারী বিচারকমণ্ডলীর প্রধান জর্জ সাম্পাইও বলেন, পরিবেশ খাতে বিদ্যমান অবস্থা পরিবর্তনে নিজের জোর লড়াই এবং জলবায়ু পরিবর্তনের বিরুদ্ধে গ্রেটা তরুণ প্রজন্মকে যেভাবে সংগঠিত করছেন, তার স্বীকৃতি হিসেবে তাঁকে গুলবেনকিয়ান প্রাইজ ফর হিউম্যানিটি দেওয়া হয়েছে। থুনবার্গ টুইটারে বলেন, পুরস্কার থেকে পাওয়া মোট ইউরোর ১ লাখ আমাজনে করোনাভাইরাসের সংক্রমণ ছড়িয়ে পড়া রোধে কাজ করা ‘ফ্রাইডেস ফর ফিউচার ব্রাজিল’–এর ‘এসওএস আমাজোনিয়া’ প্রচারণায় দেওয়া হবে।