দিনে দিনে বাড়িছে মাটি দূষণ। যা আগামী দিনে ডেকে আনতে পারে বড় বিপদ। মাটি দূষণ রোধের বার্তাই এ বার উঠে আসছে ক্যানিং হাইস্কুল পাড়া সর্বজনীন দুর্গাপুজোয়। এখানে মণ্ডপ ভাবনা, ‘মাটির ঘরে মা।’ প্রতি বছরই মণ্ডপ ভাবনায় সামাজিক বার্তা দেওয়ার চেষ্টা করেন এই পুজো উদ্যোক্তারা। এ বার ৭৫ তম বর্ষে তাঁদের মণ্ডপে ব্যবহার করা হবে মাটির তৈরি জিনিসপত্র। দু’মাস ধরে মেদিনীপুরের কাঁথির শিল্পীরা কাজ করছেন। ইতিমধ্যেই বাঁশের কাঠামো তৈরি হয়েছে। উদ্যোক্তাদের দাবি, মণ্ডপ তৈরি হবে সম্পূর্ণ পরিবেশবান্ধব জিনিস দিয়ে। পুজো কমিটির সম্পাদক অরিত্র বসু বলেন, “আমরা প্রতি বছরই চেষ্টা করি পুজোর মধ্যে দিয়ে কিছু না কিছু সামাজিক বার্তা দিতে। এ বার মাটি দূষণ রোধে বার্তা দিতেই এই থিম বেছে নিয়েছি।” শুধুমাত্র মাটির মণ্ডপ, প্রতিমা করে মাটি দূষণে রোধের বার্তা নয়— এই পুজো মণ্ডপ তৈরির কাজে তিন জন তৃতীয় লিঙ্গের মানুষও কাজ করছেন। অরিত্র বলেন, “সমাজে নারী-পুরুষের মতোই সমান তৃতীয় লিঙ্গের মানুষেরা। এই বার্তা দিতেই আমরা ওঁদের মণ্ডপ তৈরির কাজে নিয়েছি।” উদ্যোক্তারা জানান, পুজোর বাজেট প্রায় ১৫ লক্ষ টাকা। পুজো ছাড়াও বিভিন্ন ধরনের সমাজসেবামূলক কাজ করে থাকেন উদ্যোক্তারা। গত বছর এক দল কলেজ পড়ুয়াকে দিয়ে মণ্ডপ তৈরি করে সাড়া ফেলে দিয়েছিলেন তাঁরা। পুজো কমিটির সভাপতি উত্তম দাস বলেন, “প্রতি বছর মানুষ এই পুজো দেখতে দূরদূরান্ত থেকে আসেন। দর্শক এখান থেকে পরিবেশ সচেতনতার পাঠ পাবেন।”