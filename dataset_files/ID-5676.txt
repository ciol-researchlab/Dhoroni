বেশ কয়েক দিন ধরে রাজধানী ঢাকাসহ দেশের বিভিন্ন অঞ্চলে তীব্র গরমে অতিষ্ঠ মানুষ। এই গরমে শুধু মানুষ নয়, সমানভাবে ক্ষতিগ্রস্ত অন্যান্য প্রাণীও। গত কয়েক বছরের সর্বোচ্চ তাপমাত্রা দেখছে কোনো কোনো অঞ্চলের মানুষ। কোথাও বা জারি করা হচ্ছে হিট অ্যালার্ট। তাপমাত্রার যখন এই অবস্থা তখন কোথাও কোথাও আবার দেখা দিচ্ছে লোডশোডিং। এতে মানুষের ভোগান্তি বেড়েছে কয়েক গুণ। শুধু বাংলাদেশে নয়; তাপমাত্রার এমন বৈরী অবস্থা বিশ্বজুড়ে। এই বৈরী আবহাওয়ার জন্য অনেক কিছুকে দায়ী করা হচ্ছে। কিন্তু ভেবে দেখুন, বৈরী আবহাওয়ার জন্য প্রকৃতপক্ষে দায়ী কে? প্রকৃত অভিযুক্ত কারা? এর উত্তরে সহজেই বলা যায়, এই বিরূপ আবহাওয়ার জন্য দায়ী আমরাই। এই অসহ্যকর আবহাওয়া আমাদেরই সৃষ্টি। তাপমাত্রা বৃদ্ধির অন্যতম উপাদান কার্বন ডাই-অক্সাইড। আমরা পরিবেশে কার্বন ডাই-অক্সাইড বৃদ্ধির রেকর্ড গড়ছি। আমরা জানি, গাছ কার্বন ডাই-অক্সাইড গ্রহণ করে পরিবেশে তাপমাত্রার ভারসাম্য রক্ষা করে। কিন্তু আমরা কি এই প্রয়োজনীয় সংখ্যক গাছের জোগান দিতে পারছি? সারাবিশ্বের কথা না-হয় বাদই দিলাম, আমাদের দেশের দিকে শুধু তাকাই। একটি দেশে গাছ থাকা প্রয়োজন মোট ভূখণ্ডের ২৫ শতাংশ, কিন্তু আমাদের আছে মাত্র ১০ শতাংশ। ২৫ শতাংশ গাছ যে পরিমাণ কার্বন ডাই-অক্সাইড গ্রহণ করত, ১০ শতাংশ গাছ কি একই পরিমাণ কার্বন ডাই-অক্সাইড গ্রহণ করতে পারবে? কখনোই না। ২৫ শতাংশ গাছের কাজ ১০ শতাংশ গাছ কখনোই করতে পারবে না। এর ফলে পরিবেশে কার্বন ডাই-অক্সাইড বাড়ছে। যেহেতু কার্বন ডাই-অক্সাইড বাড়লে উষ্ণতা বৃদ্ধি পাবে, তাই সহজেই বলা যায়, কার্বন ডাই-অক্সাইড বৃদ্ধিতে পরিবেশের তাপমাত্রা বাড়বে। সুতরাং সমস্যা সমাধানের পথ একটাই। তা হলো, এই গাছের সংখ্যা ১০ শতাংশ থেকে ২৫ শতাংশে উন্নীত করা। এটা করতে পারি আমরাই। বেশি গাছ লাগানো এবং প্রয়োজন ব্যতীত গাছ না কাটলে ১০ শতাংশ থেকে ২৫ শতাংশে রূপান্তর করা সম্ভব। এ তো গেল গাছের কথা। তাপমাত্রা বৃদ্ধির জন্য অন্যতম দায়ী কার্বন ডাই-অক্সাইড। গাছ কার্বন ডাই-অক্সাইড গ্রহণ না করায় পরিবেশে এর পরিমাণ দিন দিন বাড়ছে, যা পরিবেশের তাপমাত্রা বৃদ্ধির জন্য দায়ী। বর্তমান সময়ে দেখা যায়, বাংলাদেশসহ বিশ্বের সব দেশেই শিল্পকারখানার পরিমাণ বাড়ছে। যেখানে সেখানে তৈরি হচ্ছে শিল্পকারখানা। যেহেতু শিল্পকারখানার উপজাত হিসেবে কার্বন ডাই-অক্সাইড নিষ্কাশন হয়, তাই এগুলো তাপমাত্রা বৃদ্ধির জন্য অন্যতম দায়ী। যেহেতু বেশি করে গাছ লাগানো এবং পরিবেশবান্ধব শিল্পকারখানা তৈরি আমরাই করতে পারি; সুতরাং আমরা চাইলেই প্রয়োজনীয় উদ্যোগ গ্রহণের মাধ্যমে বিরূপ আবহাওয়া পরিবর্তন করে পুনরায় নাতিশীতোষ্ণ বাংলাদেশ তৈরিতে গুরুত্বপূর্ণ ভূমিকা রাখতে পারি। অন্যথায় এই বিরূপ আবহাওয়ার জন্য আমরাই দায়ী থাকব, যা মোটেও আমাদের ও প্রাণিজগতের জন্য কল্যাণকর নয়। মোহাম্মদ শাকিল আহমেদ রসায়ন বিভাগ ঢাকা কলেজ, ঢাকা