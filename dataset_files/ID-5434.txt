দেশে আর্সেনিক দূষণের যেই ভয়ংকর চিত্র শুক্রবার প্রকাশিত সমকালের প্রতিবেদনে উঠিয়া আসিয়াছে, উহা যথেষ্ট উদ্বেগজনক। বুধবার আন্তর্জাতিক এক সমীক্ষার ফল উদ্ধৃত করিয়া প্রতিবেদনে বলা হইয়াছে, বাংলাদেশের প্রায় অর্ধেক সংখ্যক মানুষ বিপজ্জনক মাত্রার আর্সেনিকযুক্ত পানি পান করিতেছে। প্রতিবেদনমতে, সমীক্ষার জন্য সমগ্র বাংলাদেশের কূপ হইতে সংগৃহীত পানির নমুনাসমূহের প্রায় ৪৯ শতাংশে আর্সেনিকের ঘনত্ব ছিল বিশ্ব স্বাস্থ্য সংস্থা ডব্লিউএইচও নির্ধারিত নিরাপদ সীমার অধিক। এমনকি, নিরাপদ মান প্রতি লিটার পানীয়তে ১০ মাইক্রোগ্রাম হইলেও, কতিপয় নমুনায় আর্সেনিকের ঘনত্ব পাওয়া গিয়াছে ৪৫০ মাইক্রোগ্রাম। এই অবস্থা নিঃসন্দেহে দেশের জনস্বাস্থ্য সংকটকে প্রকট করিয়া তুলিয়াছে। মানবদেহের জন্য প্রয়োজনীয় একটি ধাতু হইলেও, শরীরে মাত্রাতিরিক্ত আর্সেনিকের উপস্থিতি প্রাণঘাতী ক্যান্সারসহ নানা রোগের জন্ম দেয়। ইতোমধ্যে আর্সেনিকের বিষক্রিয়ায় কয়েক লক্ষ মানুষ ত্বক, মূত্রাশয় ও ফুসফুসের ক্যান্সারে আক্রান্ত। উপরন্তু দ্রুত প্রতিরোধ ও প্রতিকারমূলক পদক্ষেপ গৃহীত না হইলে, একজন বিশেষজ্ঞের মতে, অন্তত প্রায় ৯ লক্ষ বাংলাদেশির ফুসফুস ও মূত্রাশয় ক্যান্সারে মৃত্যুবরণের শঙ্কা আছে। দুঃখজনক হইল, ৯০ দশকের সূচনায় বিভিন্ন স্থানে নলকূপের পানিতে আর্সেনিকের উপস্থিতি শনাক্তের পর জনস্বাস্থ্য প্রকৌশল অধিদপ্তর একটি প্রকল্পের আওতায় ২৭১ উপজেলার ৫৭ সহস্রাধিক গ্রামের প্রায় ৫০ লক্ষ নলকূপের পানি পরীক্ষা করিয়া ২৯ শতাংশে আর্সেনিকের বিপজ্জনক উপস্থিতি পায়। আর কখনও বৃহৎ পরিসরে আর্সেনিক পরীক্ষা করা হয় নাই। বরং উক্ত প্রকল্পের মেয়াদ সমাপ্তির কারণে ২০১৮ সালের পর হইতে দেশে আর্সেনিক রোগী শনাক্তকরণ এবং বিনামূল্যে সেবা কার্যক্রম স্থগিত রহিয়াছে। অধিকন্তু ২০১৫ সাল পর্যন্ত আর্সেনিকের বিষক্রিয়ায় আক্রান্তদের অ্যান্টি-অক্সিডেন্ট, ভিটামিন ডি কমপ্লেক্স ও আয়রন ট্যাবলেট দেওয়া হইলেও এখন উহা পান না রোগীরা। আমরা জানি, সরকার ইদানীং ভূগর্ভস্থ পানির বিকল্প হিসাবে সারফেস ওয়াটার বা ভূপৃষ্ঠের পানি ব্যবহারের উপর গুরুত্ব দিতেছে। সম্ভবত এই কারণেই সংশ্লিষ্ট সরকারি সংস্থাসমূহের নিকট আর্সেনিক পরীক্ষার উপর গুরুত্ব লঘু হইয়াছে। তবে অন্ধ হইলে যদ্রূপ প্রলয় বন্ধ থাকে না, তদ্রূপ বিচ্ছিন্ন-বিক্ষিপ্ত কোনো উদ্যোগের মাধ্যমে জনগণের সমগ্র অংশের জন্য নিরাপদ পানি নিশ্চিত করা কঠিন। পানিবিষয়ক বেসরকারি সংস্থা ওয়াটার এইডের কান্ট্রি ডিরেক্টর যথার্থ বলিয়াছেন, ভূপৃষ্ঠের পানিবিষয়ক প্রকল্প বাস্তবায়ন করিতে হইলেও কোন এলাকার পানিতে আর্সেনিক কতটুকু, উহা জানা গুরুত্বপূর্ণ। আলোচ্য সমীক্ষার ফল বলিতেছে, আর্সেনিকের বর্ধিত মাত্রা সমুদ্রের উচ্চতা বৃদ্ধি এবং মৌসুমি বন্যার সহিত সরাসরি সম্পৃক্ত। উপরন্তু মিঠাপানির সহিত সমুদ্রের নোনাপানির মিশ্রণ ঘটিলে পলি হইতে আর্সেনিক নির্গত হয়। অর্থাৎ বাংলাদেশ বর্তমানে যে অন্যতম প্রাকৃতিক হুমকির সম্মুখীন, সেই জলবায়ু পরিবর্তনের প্রভাবের সহিত আর্সেনিক সমস্যা প্রত্যক্ষ সম্পর্কিত। অতএব ব্যাপক পরিসরে পানিতে আর্সেনিক পরীক্ষা চালাইয়া অনতিবিলম্বে সমস্যাটির বাস্তব রূপ উদ্ঘাটনপূর্বক সকলের জন্য নিরাপদ পানি সরবরাহ নিশ্চিত করিবার সরকারি আশু পদক্ষেপ গ্রহণ কাম্য।