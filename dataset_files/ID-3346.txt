শব্দদূষণ, বায়ুদূষণ, পানিদূষণ, সাগরদূষণ, নদীদূষণ, খালদূষণ, মাটিদূষণ, পরিবেশ দূষণ। চারদিকে দূষণের মিছিল। যে যেভাবে পারছে, প্রত্যেকে তার ব্যক্তিস্বার্থে দূষণ ঘটিয়ে চলেছে। কখনো কখনো দেখি লোকজন ভাড়া করে দূষণকাজ পরিচালনা করা হচ্ছে, যেন কারও কোনো দায়বদ্ধতা নেই এ ব্যাপারে। অথচ পরিবেশ দূষণ একটি গুরুতর সমস্যা, যা দেশের সামগ্রিক উন্নতির পথে একটি বড় বাধা। পরিবেশের ক্ষতি করে অর্থনৈতিক প্রবৃদ্ধি হলে তা টেকসই হতে পারে না। পরিবেশ দূষণ বাংলাদেশের প্রধান সমস্যা হিসাবে প্রকাশিত হচ্ছে। বিশ্বব্যাংকের প্রতিবেদনে বলা হয়েছে, দূষণ ও পরিবেশগত ঝুঁকির কারণে যেসব দেশ সবচেয়ে বেশি ক্ষতিগ্রস্ত তার একটি বাংলাদেশ। এদেশে প্রতিবছর যত মানুষের মৃত্যু হয়, তার ২৮ শতাংশই মারা যায় পরিবেশ দূষণজনিত কারণে। পরিবেশ দূষণের প্রভাব অত্যন্ত বিরূপ। পরিবেশ দূষণের কারণে প্রাকৃতিক ভারসাম্য নষ্ট হচ্ছে, দেখা দিচ্ছে অনাবৃষ্টি, অতিবৃষ্টি, বন্যা, খরা, ঘূর্ণিঝড়, জলোচ্ছ্বাস ইত্যাদি। ইতোমধ্যেই বিলুপ্ত হয়েছে অনেক প্রজাতির মাছ, প্রাণী, উদ্ভিদ এবং বিলুপ্তি পথে অনেক উপকারী উদ্ভিদ ও প্রাণী। পরিবেশ দূষণ মানব স্বাস্থ্য এবং জীববৈচিত্র্য সংরক্ষণের জন্যও ক্ষতিকর। বাংলাদেশে পরিবেশ দূষণের মূল কারণ বায়ু, জল ও ভূমি দূষণ। শিল্প-কলকারখানার বর্জ্য মানবদেহের জন্য মারাত্মক ক্ষতিকর। দূষিত পানি ব্যবহারে চর্মরোগ, টাইফয়েড, জন্ডিস ও হেপাটাইটিসের মতো রোগ হতে পারে। খাদ্যচক্রের মাধ্যমে ক্ষতিকর পদার্থ আবার মানবদেহে চলে আসে। ফলে সরাসরি দূষিত পানির কাছাকাছি না থাকলেও সেসব দূষিত পদার্থ মাছের মাধ্যমে মানবদেহে আসে, যার ফলে ক্যানসার হতে পারে। এমনকি খাদ্যচক্রের মাধ্যমে মানব শরীরে ঢুকছে সিসা, প্লাস্টিকসহ নানা ক্ষতিকর পদার্থ। অন্যদিকে শব্দদূষণের কারণে কোনো ব্যক্তির উচ্চরক্তচাপ, হৃদরোগ, মাথাব্যথা বা স্নায়ুর সমস্যা হতে পারে। মাত্রাতিরিক্ত শব্দের কারণে ইতোমধ্যেই দেশের প্রায় ১২ শতাংশ মানুষের শ্রবণশক্তি হ্রাস পেয়েছে। খাদ্যদূষণের কারণে অন্ত্রের নানা রোগ, লিভার, কিডনি ও পাকস্থলী কার্যকারিতা হারায়। গ্যাস্ট্রিক আলসারসহ নানা সমস্যা তৈরি হয়। কখনো কখনো এসব কারণে ক্যানসারও হয়ে থাকে। শিশুরা ছোটবেলা থেকে দূষিত খাবার খাওয়ার ফলে তাদের রোগ প্রতিরোধ ক্ষমতা কমে যাচ্ছে বা তাদের বৃদ্ধি ব্যাহত হচ্ছে। তাই দূষণ রোধে দীর্ঘমেয়াদি পরিকল্পনা প্রয়োজন। পরিবেশ দূষণ প্রতিরোধে আঞ্চলিকভাবে পদক্ষেপ নেওয়া উচিত। দূষণ সমস্যা সমাধানে সবার সহযোগিতা প্রয়োজন। সরকার, বিভিন্ন সংস্থা এবং ব্যক্তি সবাইকে এ ব্যাপারে সচেতন হতে হবে। দূষণ থেকে দেশকে, দেশের মানুষকে রক্ষা করতে, দেশের অর্থনীতিকে গতিশীল রাখতে, উন্নয়নকে স্থায়ী করতে রাষ্ট্রের প্রতিটি দপ্তর, অধিদপ্তর, বিভাগ ও মন্ত্রণালয়কে সক্রিয় ভূমিকা রাখতে হবে। তাহলেই দূষণমুক্ত বাংলাদেশ গঠন সম্ভব হবে এবং আগামী প্রজন্মের জন্য বাসযোগ্য বাংলাদেশ গড়ে উঠবে। সুধীর বরণ মাঝি : শিক্ষক, হাইমচর সরকারি মহাবিদ্যালয়, হাইমচর, চাঁদপুর