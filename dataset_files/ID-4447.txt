২০২২ সালের প্রথম দিন দেশের সর্বনিম্ন তাপমাত্রা রেকর্ড করা হয়েছে পঞ্চগড়ের তেঁতুলিয়ায়। উত্তরাঞ্চলের এই জেলায় মৃদু শৈত্যপ্রবাহ থাকলেও গত তিন দিনের তুলনায় তাপমাত্রা কিছুটা বেশিই ছিল। শনিবার (১ জানুয়ারি) সকাল ৯টায় তেঁতুলিয়ায় সর্বনিম্ন তাপমাত্রা ছিল ৯.৪ ডিগ্রি সেলসিয়াস। আবহাওয়া অধিদপ্তরের তথ্যানুযায়ী, ২০২১ সালের ১ জানুয়ারি সকাল ৯টায় তেঁতুলিয়ার সর্বনিম্ন তাপমাত্রা ছিল ৭.৬ ডিগ্রি সেলসিয়াস। অন্যদিকে, ২০২০ সালের ১ জানুয়ারি সকাল ৯টায় সর্বনিম্ন তাপমাত্রা ছিল ৯.২ ডিগ্রি সেলসিয়াস এবং ২০১৯ সালের ১ জানুয়ারি সকাল ৯টায় তেঁতুলিয়ার সর্বনিম্ন তাপমাত্রা ছিল ৫.৭ ডিগ্রি সেলসিয়াস। সাধারণত কোনো স্থানের সর্বনিম্ন তাপমাত্রা ৮ থেকে ১০ ডিগ্রি সেলসিয়াসের মধ্যে থাকলে তাকে মৃদু শৈত্যপ্রবাহ হিসেবে গণ্য করা হয়। ফলে তেঁতুলিয়ায় বর্তমানে মৃদু শৈত্যপ্রবাহ চলছে। সংবাদমাধ্যম প্রথম আলোর অনলাইন সংস্করণে তেঁতুলিয়া আবহাওয়া পর্যবেক্ষণাগারের ভারপ্রাপ্ত কর্মকর্তা মো. রাসেল শাহ্ জানান, আকাশে মেঘ থাকায় ও গুঁড়ি গুঁড়ি বৃষ্টি হওয়ায় তাপমাত্রা কিছুটা বেড়েছিল। তবে, মেঘ ও জলীয় বাষ্পের পরিমাণ কমার ফলে সর্বনিম্ন তাপমাত্রা আবারও কমেছে। তবে, আগামী কয়েক দিনে তেঁতুলিয়ার তাপমাত্রা আরও কমার সম্ভাবনা রয়েছে।