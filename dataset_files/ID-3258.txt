এক সময় ধলেশ্বরীর পানি এতটাই স্বচ্ছ ছিল যে, এ নদীতে মাছের উপস্থিতি স্পষ্ট দেখা যেত। আর এখন ধলেশ্বরীর যে স্থানে চামড়া শিল্পনগরীর বর্জ্য ফেলা হচ্ছে, এর আশপাশের পানির রং বদলে গেছে। গতকাল যুগান্তরে প্রকাশিত এক প্রতিবেদনে উল্লেখ করা হয়েছে, ঈদুল আজহার সময় সাভার চামড়া শিল্পনগরীতে সিইটিপির ধারণক্ষমতার অনেক বেশি বর্জ্য সৃষ্টি হয়। এ শিল্পনগরীর তরল বর্জ্য সিইটিপিতে গেলেও অন্যান্য বর্জ্য পরিশোধন ছাড়াই সরাসরি ফেলা হচ্ছে ধলেশ্বরীতে। বিশেষজ্ঞদের মতে, ট্যানারির অপরিশোধিত তরল বর্জ্য নদীতে ফেলার কারণে নদীর জীববৈচিত্র্য ধ্বংস হচ্ছে। আশপাশের লোকজন এই দূষিত পানি ব্যবহারে সতর্কতা অবলম্বন করলেও নদীর এই দূষণ এক জায়গায় স্থির থাকে না; প্রত্যক্ষ ও পরোক্ষভাবে এই দূষণ আমাদের খাদ্যচক্রেও প্রবেশ করছে। ট্যানারির সব ধরনের বর্জ্য ব্যবস্থাপনায় কার্যকর পদক্ষেপ নেওয়া না হলে তা পরিবেশ ও মানবদেহের জন্য কী ধরনের হুমকি সৃষ্টি করে তা বহুল আলোচিত। কাজেই চামড়া শিল্পনগরীর বর্জ্যরে কারণে যাতে ধলেশ্বরী বা এর আশপাশের পরিবেশ কোনো ধরনের হুমকির মুখে না পড়ে, এটা নিশ্চিত করতে হবে। কেবল ধলেশ্বরী নয়, দখল-দূষণে দেশের বেশিরভাগ নদী স্বাভাবিক বৈশিষ্ট্য হারিয়েছে অনেক আগেই। এছাড়া অনেক বিল ও খালে অবৈধ দখলদারের তৎপরতা কতটা বেড়েছে তাও বহুল আলোচিত। বস্তুত কোনো কোনো ক্ষেত্রে দখলের মাত্রা এতটাই ভয়াবহ যে, অনেক নদী মরা খালে পরিণত হয়েছে। অবৈধ দখলদার উচ্ছেদ এবং দূষণবিরোধী অভিযান অব্যাহত রাখা হলেও এর সুফল কেন দৃশ্যমান নয়, এটা এক প্রশ্ন। অভিযোগ রয়েছে, কোনো কোনো ক্ষেত্রে দখলদারদের প্রত্যক্ষ বা পরোক্ষভাবে সহযোগিতা করে থাকে স্থানীয় প্রভাবশালীদের একটি অংশ। দেশের বিভিন্ন স্থানে নদ-নদী, খাল-বিল অবৈধভাবে দখল হয়ে যাওয়ার কারণে পানিপ্রবাহের গতিপথ পরিবর্তন হয়ে যাচ্ছে; নদ-নদী সংকীর্ণ হয়ে পড়ছে। এতে বর্ষাকালে পানির স্বাভাবিক প্রবাহ ব্যাহত হওয়ার পাশাপাশি অনেক স্থানে বৃষ্টির পানি জমে ফসল ও বাড়িঘর তলিয়ে যায়। নদ-নদী, খাল-বিল, প্রাকৃতিক জলাশয় আমাদের জন্য আশীর্বাদস্বরূপ। এসব সুরক্ষায় কার্যকর পদক্ষেপ নিতে হবে। নদী দখলদার ও তাদের পৃষ্ঠপোষকদের বিরুদ্ধে যথাযথ পদক্ষেপ নিতে দেরি করা হলে যত অভিযানই পরিচালনা করা হোক না কেন, তাতে কাঙ্ক্ষিত সুফল মিলবে কিনা এ বিষয়ে সন্দেহ থেকেই যায়।