তুরস্কের টাইগ্রিস নদীতে চিতাবাঘের মতো দেখতে বিপন্ন বারবেল মাছের দেখা পেয়েছেন গবেষকরা। এ অনুসন্ধানকে স্বাগত জানিয়েছেন দেশটির কর্মকর্তারা। এক প্রতিবেদনে এ তথ্য জানিয়েছে পাকিস্তানের সংবাদমাধ্যম দ্য ডন। পরিবেশবিদরা জানান, এক দশকেরও বেশি সময় আগে বন্য অঞ্চলে দাগওয়ালা কার্প জাতীয় বারবেল মাছটির দেখা পাওয়া গিয়েছিল। এরপর থেকে এটির দেখা মেলেনি। ধারণা করা হচ্ছিল এটি বিলুপ্ত হয়ে গেছে। তুরস্কের কৃষিমন্ত্রী ইব্রাহিম ইউমাকলি বারবেল মাছকে বিশ্বের অন্যতম দর্শনীয় মাছের একটি বলে অভিহিত করেছেন। ফেসবুকে দেওয়া এক পোস্টে তিনি লিখেন, “দেশের জীববৈচিত্র্য সুরক্ষা ও উন্নয়নে এটি খুঁজে পাওয়া এক চমৎকার খবর।” তুরস্কের রিসেপ তাইয়েপ এরদোগান বিশ্ববিদ্যালয়ের বিজ্ঞানী ও মৎস সংরক্ষণকর্মীদের অনুসন্ধানে এ মাছটির খোঁজ পাওয়া যায়। গবেষণা দলের অন্যতম গবেষক সহযোগী অধ্যাপক কুনিয়ত কায়া বলেন, “বিলুপ্তির শিকার হয়েছে, এমন তালিকায় থাকা একটি মাছ খুঁজে পাওয়ার অনুভূতি চমৎকার।” গবেষকরা জানান, এক সময় তুরস্কের পূর্বাঞ্চল, সিরিয়া, ইরান ও ইরাকের নদীতে এ মাছ প্রচুর পরিমাণে পাওয়া যেত। গবেষকরা জানান, নদী দূষণ ও কৃষির জন্য টাইগ্রিস ও ইউফ্রেটিস নদীর চ্যানেলে বাধ দেওয়ার কারণে মাছটি বিলুপ্তির মুখে পড়ে। সুইজারল্যান্ড ভিত্তিক ইউনিয়ন ফর কনজারভেশন অব নেচার ২০২৩ সালে লক প্রতিবেদনে জানিয়েছে, বিশ্বের মিঠা পানির ২৫% মাছের প্রজাতি বিলুপ্তির ঝুঁকির মুখে রয়েছে।