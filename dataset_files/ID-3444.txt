দখল-দূষণ থেকে নারদ নদকে রক্ষার দাবিতে মানববন্ধন করেছে বাংলাদেশ পরিবেশ আইনবিদ সমিতি (বেলা)। আজ মঙ্গলবার সকালে নাটোর শহরের কানাইখালীতে এ মানববন্ধন অনুষ্ঠিত হয়। মানববন্ধন থেকে নারদ নদ দখলমুক্ত করা, দূষণ বন্ধ করা, সিএস ম্যাপ অনুযায়ী নদীর সীমানা নির্ধারণসহ নারদের প্রবাহ নিশ্চিত করার দাবি জানানো হয়। এতে কৃষক, মৎস্যজীবী, শিক্ষক, সাংবাদিক, শিক্ষার্থী, সুশীল সমাজের প্রতিনিধি, ব্যবসায়ী, বেসরকারি সংগঠনের প্রতিনিধিসহ বিভিন্ন শ্রেণি-পেশার মানুষ অংশগ্রহণ করেন। দেড় ঘণ্টাব্যাপী চলা মানববন্ধনে বক্তব্য দেন এনজিও অ্যাসোসিয়েশনের সভাপতি প্রভাতি বসাক, নিডার নির্বাহী পরিচালক জাহানারা বিউটি, টিআইবি নাটোর জেলা কার্যালয়ের ব্যবস্থাপক আমিনুল ইসলাম, নববিধান বালিকা উচ্চবিদ্যালয়ের শিক্ষক জাহাঙ্গীর হোসেন মোল্লা, বেলার রাজশাহী কার্যালয়ের সমন্বয়কারী তন্ময় কুমার সান্যাল, বেলার নেটওয়ার্ক মেম্বার ও সাথী এনজিওর নির্বাহী পরিচালক মো. শিবলী সাদিক প্রমুখ। মো. শিবলী সাদিক বলেন, ১৬ কিলোমিটার দীর্ঘ নারদ নদের প্রায় ৬ কিলোমিটার নাটোর শহরের ভেতর দিয়ে প্রবাহিত। কিন্তু প্রাণ অ্যাগ্রো লিমিটেড, যমুনা ডিস্টিলারি, নাটোর সুগার মিলসহ অগণিত শিল্পকারখানার ময়লা–আবর্জনা ও বিষাক্ত রাসায়নিক নারদ নদকে দূষিত করে ফেলেছে। শত শত দখলদার নারদের দুই তীর দখল করে অবকাঠামো নির্মাণ করায় নদে পানিপ্রবাহ বন্ধ হয়ে গেছে। দখল-দূষণকারীদের বিরুদ্ধে ব্যবস্থা নিতে হাইকোর্টে একটি রিট পিটিশন (রিট নং ৭৩২/২০১৪) করা হয়, যার ভিত্তিতে আদালত অভিযুক্ত ব্যক্তিদের বিরুদ্ধে কারণ দর্শানোর নির্দেশ দিয়েছেন। একই সঙ্গে নারদ নদে সব ধরনের বর্জ্য ফেলার বিরুদ্ধে নিষেধাজ্ঞা দেন। মো. শিবলী সাদিক আরও বলেন, এ ব্যাপারে ব্যবস্থা নেওয়ার জন্য নাটোরের প্রাণ অ্যাগ্রো লিমিটেডকে নির্দেশ দেন আদালত। আদালতের নির্দেশনা সংশ্লিষ্টরা পালন করছেন কি না, তা নজরদারি করে প্রতিবেদন দেওয়ার জন্য পরিবেশ অধিদপ্তরের মহাপরিচালক, নাটোরের জেলা প্রশাসক ও নাটোর সদর উপজেলা নির্বাহী কর্মকর্তাকে নির্দেশ দেন হাইকোর্ট। কিন্তু কেউই আদালতের নির্দেশনা মানছেন না।