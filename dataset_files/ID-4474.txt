চলতি শীত মৌসুমে জাঁকিয়ে শীত পড়েছে দেশের উত্তরাঞ্চলীয় জেলা পঞ্চগড়ে। গত সপ্তাহে তাপমাত্রা তুলনামূলক বেশি থাকলেও দু'দিন ধরে দেখা মিলছে না সূর্যের। ঘনকুয়াশায় ঢেকে আছে চারপাশ। মঙ্গলবারও (২১ জানুয়ারি) সূর্যের মুখ দেখা যায়নি। জেলা আবহাওয়া অফিস সূত্রে জানা গেছে, মঙ্গলবার দেশের সর্বনিম্ন তাপমাত্রা ৭ দশমিক ২ ডিগ্রি সেলসিয়াস রেকর্ড করা হয় পঞ্চগড়ের তেঁতুলিয়ায়। তীব্র ঠাণ্ডা হাওয়া জানান দিচ্ছে আরও একটি শৈত্যপ্রবাহের আগমন। ছবি: ঢাকা ট্রিবিউনতীব্র শীতে নিতান্ত প্রয়োজন ছাড়া ঘর থেকে বের হচ্ছেন না কেউই। খড়কুটো জ্বালিয়ে শীত নিবারণের চেষ্টা করছেন দরিদ্ররা। শীতের দাপটে মানুষের পাশাপাশি পশুপাখিরাও বিপর্যস্ত। পাশাপাশি শীতকালীন রোগে আক্রান্ত হচ্ছে মানুষ। যাদের মধ্যে শিশু ও বৃদ্ধের সংখ্যাই বেশি। এদিকে, এই মৌসুমে এখন পর্যন্ত জেলায় সরকারি ও বেসরকারি উদ্যোগে ৪৮ হাজারের মত কম্বল ও শীতবস্ত্র বিতরণ করা হয়েছে। তীব্র এই শীতকে প্রাকৃতিক দুর্যোগ বিবেচনা করে তেঁতুলিয়া, পঞ্চগড়সহ উত্তরাঞ্চলের অসহায় শীতার্ত মানুষকে সরকারিভাবে সহায়তা করার দাবি জানিয়েছেন স্থানীয়রা।