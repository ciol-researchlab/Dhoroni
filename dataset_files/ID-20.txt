কৃত্রিম বৃষ্টি ব্যবহার করে সিউলের বায়ু নির্মল করতে বুধবার চীনের সঙ্গে একটি যৌথ প্রকল্প গ্রহণের প্রস্তাব দিয়েছেন দক্ষিণ কোরিয়ার প্রেসিডেন্ট মুন জে-ইন। সিউলে বায়ু দূষণ তীব্রভাবে বৃদ্ধি পাওয়ায় সতর্ক অবস্থানে রয়েছে স্থানীয় প্রশাসন। এছাড়া, মুন জে-ইন কয়লাচালিত পুরনো বিদ্যুৎকেন্দ্রগুলো দ্রুত অবসরে পাঠানোর জন্যও সরকারি কর্মকর্তাদের নির্দেশ দিয়েছেন। বায়ু দূষণ ঠেকাতে সিউল হিমশিম খাচ্ছে। এ দূষণের পাশাপাশি চীনা শিল্পকারখানার বৃহৎ কার্যক্রম ও দক্ষিণ কোরিয়ান যানবাহনের ধোয়া নিঃসরণের সম্পর্ক দেখতে পেয়েছেন বিশেষজ্ঞরা। গত কয়েক সপ্তাহে দক্ষিণ কোরিয়ায় মিহি ধূলিকণার মাত্রা নতুন উচ্চতায় উন্নীত হয়েছে। গাঢ়-ধূসর আকাশের নিচে মানুষকে চলাচলের সময় মাস্ক ব্যবহার করতে হচ্ছে। অনলাইন ব্যবহারকারীরা এমন দৃশ্যকে ‘ওয়াল-ই’ সিনেমাটির সঙ্গে তুলনা করছেন।