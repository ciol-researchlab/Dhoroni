এপ্রিল মাসের শুরু থেকেই ঢাকায় দেখা দিয়েছে অসহনীয় তাপপ্রবাহ। এই তাপপ্রবাহ কয়েকটি বিভাগে অব্যাহত থাকবে বুধবার। বাংলাদেশ আবহাওয়া অধিদপ্তরের পূর্বাভাসে বলা হয়েছে, রাজশাহী, ঢাকা ও খুলনা বিভাগের ওপর দিয়ে মৃদু থেকে মাঝারি ধরনের তাপপ্রবাহ বয়ে যাচ্ছে এবং তা অব্যাহত ও বিস্তার লাভ করতে পারে। বাতাসে জলীয় বাষ্পের আধিক্যের কারণে অস্বস্তি বোধ হতে পারে, বলা হয়েছে এতে। এছাড়া চট্টগ্রাম ও সিলেট বিভাগের দুয়েক জায়গায় অস্থায়ী দমকা হাওয়াসহ বৃষ্টি বা বজ্রবৃষ্টি হতে পারে। কোথাও কোথাও বিক্ষিপ্তভাবে শিলাবৃষ্টি হতে পারে। এছাড়া দেশের অন্যত্র আবহাওয়া মূলত শুষ্ক থাকবে। আকাশ আংশিক মেঘলা থাকতে পারে। তাপমাত্রা ৩৬ থেকে ৩৭ দশমিক ৯ ডিগ্রি সেলসিয়াস হলে তাকে মৃদু থেকে মাঝারি তাপপ্রবাহ বলা হয়। মঙ্গলবার দেশের সর্বোচ্চ তাপমাত্রা রেকর্ড করা হয় চুয়াডাঙ্গায়, ৩৮ দশমিক ৭ ডিগ্রি সেলসিয়াস। বুধবার সর্বনিম্ন তাপমাত্রা ছিল ডিমলায়, ১৮ ডিগ্রি সেলসিয়াস।