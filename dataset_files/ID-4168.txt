একদা ছিল এক ছলছল টগবগে নদী। দুই ধারে তার দুই দেশ। উজানে ভারত আর ভাটিতে বাংলাদেশ। আহারে নদী! নদী আজ কাতরায় মরণযন্ত্রণায়। উন্নয়নের পুঁজ জমেছে নদীর শিরায় শিরায়। এককালে এই নদীর জলে হাসত খেলত এক ছটফটে মাছ। দূষিত জলে দম বন্ধ হয়ে মারা গেছে এই মাছ। দলে দলে, ছানাপোনা, পরিবার পরিজনসহ। ভারতীয় গণমাধ্যমে হারিয়ে যাওয়া এই মাছ ও নদীর দূষণ নিয়ে বেশকিছু খবর প্রকাশিত হয়েছে। অনলাইন পোর্টাল 'নর্থইস্টনাউ' গত ২৫ ডিসেম্বর ছবিসহ একটি প্রতিবেদন আপলোড করেছে। ভারতের মেঘালয় পাহাড়ের লুকা নদী লোভাছড়া হয়ে বাংলাদেশে সারী নামে প্রবাহিত হয়েছে। এই অভিন্ন নদী 'গোয়ালপাড়া লোচ' মাছের এক সংবেদনশীল বিচরণস্থল। বাণিজ্যিক কয়লা ও চুনাপাথর খনন, সিমেন্ট কারখানা এবং বৃহৎ বাঁধের কারণে আজ এই লুকা-লোভাছড়া-সারী বিপন্ন। বাংলাদেশের জলপ্রণালি থেকে নিশ্চিহ্ন হয়েছে 'গোয়ালপাড়া লোচ' মাছ। খাসি স্টুডেন্ট ইউনিয়ন বাংলাদেশের লোভাছড়া-সারী নদী থেকে 'গোয়ালপাড়া লোচ' মাছ হারিয়ে যাওয়ার জন্য মেঘালয়ের বাণিজ্যিক খনন ও সিমেন্ট কারখানার দূষণকে দায়ী করেছে। ২০০৭ সাল থেকেই পাহাড়ি লুকা হ্রদের পানি দিনে দিনে নীলচে হতে শুরু করে। শীতের সময়ে এর পানি বিপজ্জনক ঘন নীলবর্ণ ধারণ করে। বেশকিছু বৈজ্ঞানিক গবেষণায় প্রমাণিত হয়েছে, সিমেন্ট ও কয়লা কারখানার দূষণেই এমন ঘটছে। আন্তর্জাতিক প্রাণী সংরক্ষণবিষয়ক সংগঠন আইইউসিএনও জানায়, অভিন্ন নদীর পানি দূষণে বাংলাদেশের লোভাছড়া থেকে 'গোয়ালপাড়া লোচ' মাছের বিলুপ্তি ঘটছে। কী এমন হয় বাংলাদেশ থেকে একটি ছোট্ট মাছ হারিয়ে গেলে? কিন্তু এই একটি মাছের বিলুপ্তি যে দুটি দেশের এক অভিন্ন নদীর জটিল অসুস্থতাকে জানান দিচ্ছে। জানান দিচ্ছে মেঘালয় সীমান্তের বাস্তুসংস্থান ও প্রাণবৈচিত্র্য বিপদে আছে। জানান দিচ্ছে উজান ও ভাটিতে অভিন্ন জলপ্রবাহ নিয়ে অন্যায় হচ্ছে। বাণিজ্যিক উন্নয়নের জোরে বাংলাদেশ থেকে একটি মাছের বিলুপ্তি কোনোভাবেই মেনে নেওয়া যায় না। ভারত ও বাংলাদেশ দুই রাষ্ট্রকেই এক্ষেত্রে সজাগ ও সতর্ক হওয়া জরুরি। অভিন্ন নদী বিষয়ে আন্তঃরাষ্ট্রিক সংলাপে 'গোয়ালপাড়া লোচ' মাছের প্রসঙ্গ আনুষ্ঠানিকভাবে উত্থাপন হওয়া দরকার। হারানো লোচ মাছ বাংলাদেশে 'লোচ' প্রজাতির প্রায় ২৪টি মাছের অস্তিত্ব জানা গেলেও এই মাছদের পরিস্থিতি নিয়ে কোনো সাম্প্রতিক তথ্য নেই। গুতুম, পাহাড়ি গুতুম, রানী, পুতুল, খইরকা, পাঙ্গা, দারি, করিকা, পুইয়া, তিতারি, বিলতুরী, নাটওয়া, বালিচাটা, পয়া, গতা, চিরিংবিত, কুতুম, মুগরুচ এমন নানা নামে লোচ মাছের বিভিন্ন প্রজাতি দেশে পরিচিত। 'লোচ' প্রজাতির ভেতর এক বিশেষ প্রজাতির মাছের নাম 'গোয়ালপাড়া লোচ'। বিশেষত সীমান্তের পাহাড়ি ছড়া ও ঝরনাঝিরির মিলনস্থলের নদীতে এদের দেখা যেত বেশি। স্বচ্ছ বালি ও নুড়িপাথরময় তলদেশের নদী এই মাছদের প্রিয়। সিলেটের লোভাছড়া, সারী, পিআইন, গোয়াইন নদী থেকে শুরু করে নেত্রকোনার সোমেশ্বরী, ঠাকুরগাঁওয়ের টাঙ্গনসহ দিনাজপুর, ফেনী, সুনামগঞ্জ, পার্বত্য চট্টগ্রামে এই লোচদের বিচরণের কথা অনেকে জানিয়েছেন। নোয়াখালী বিজ্ঞান ও প্রযুক্তি বিশ্ববিদ্যালয়ের শিক্ষক রবিউল হাসান ও অন্যান্য বাংলাদেশে লোচ মাছের বৈচিত্র্য ও সাম্প্রতিক অবস্থা জানতে বৃহত্তর সিলেট ও ময়মনসিংহ অঞ্চলে একটি গবেষণা করেন। তাদের গবেষণাটি 'বাংলাদেশ রিসার্চ পাবলিকেশন্স জার্নালে' ২০১৩ সালের জুনে প্রকাশিত হয় (সূত্র :ভলিউম-৮, ইস্যু-৩, পৃষ্ঠা-২০৩-২১৪)। গবেষণায় তারা ১৬ প্রজাতির লোচ মাছ খুঁজে পান। দুঃখজনকভাবে ২০১৩ সালের তালিকায় 'গোয়ালপাড়া লোচ' মাছটি ছিল না। তবে ২০০৯ সালে রহমান ও আখতার সিলেটের সারী ও লোভাছড়া এবং ঠাকুরগাঁওয়ের টাঙ্গন নদীতে 'গোয়ালপাড়া লোচ' মাছ খুঁজে পান। ২০০৯ সালের ২৫ মার্চ নেত্রকোনার দুর্গাপুরের সোমেশ্বরী নদীতে 'গোয়ালপাড়া লোচের' দেখা পায় আইইউসিএন। গোয়ালপাড়া লোচ 'গোয়ালপাড়া লোচ' মাছটি সিলেট, নেত্রকোনা, ময়মনসিংহ ও উত্তরাঞ্চলের আদিবাসী সমাজে পরিচিত মাছ। খাসি জনগোষ্ঠী একে বলে 'হি কুতুম ওয়াহ'। নেত্রকোনার কলমাকান্দার লেঙ্গাম জনগোষ্ঠীর ভাষায় 'দুনবিকি আমপর'। ময়মনসিংহের মান্দিদের ভাষায় 'চিরিংবিত বুইনতিয়া', আবার সিলেটের মান্দিরা কেউ কেউ 'খিরেংবিত' বলেন। দিনাজপুরের বর্মণ নারীরা একে 'মুগরুচ' নামে ডাকেন। ১৯৯০ সালের পর থেকেই এই মাছ কমতে শুরু করে। সিলেট অঞ্চলের গ্রামীণ জনভাষ্য, গত বিশ বছরে এই মাছের বংশ কমেছে। বর্তমান প্রজন্মের আদিবাসী মাতৃভাষা থেকেও হারিয়ে যাচ্ছে এই মাছের নাম। প্রাণসত্তার বিলুপ্তি এভাবেই বদলে দেয় মানুষের ভাষিক কাঠামো ও আত্মপরিচয়ের বয়ান। লুকা-লোভাছড়া-সারী নদী প্রায় হারিয়ে যাওয়া এই 'গোয়ালপাড়া লোচ' মাছের অভিন্ন বিচরণস্থল নিয়ে কী ভাবছি আমরা? উত্তর-পূর্ব ভারতের মেঘালয় রাজ্যের পূর্ব জৈন্তিয়া পাহাড়ের ভেতর প্রবাহিত এক পাহাড়ি নদী লুকা হ্রদ। ৮ কিলোমিটার দক্ষিণে প্রবাহিত হয়ে সোনাপুর দিয়ে এটি লোভাছড়া হয়ে বাংলাদেশে প্রবেশ করেছে। বাংলাদেশের সিলেটের লালাখাল চা বাগানের কাছে এই লোভাছড়া থেকেই সারী-গোয়াইন নদীর উৎপত্তি। বাংলাদেশের উত্তর-পূর্ব পানি-প্রতিবেশ অঞ্চলের এক গুরুত্বপূর্ণ সীমান্ত নদী সারী। বাংলাদেশ পানি উন্নয়ন বোর্ড সারী-গোয়াইন নদীকে ২৮৪নং আইডি হিসেবে চিহ্নিত করেছে। সারী নদী সিলেটের গোয়াইনঘাট এলাকায় গোয়াইন নাম ধারণ করে পরে বাদামঘাট এলাকায় চেঙ্গের খাল (সিঙ্গের খাল) নাম নিয়ে সুরমা নদীতে মিলেছে। সিলেটের জৈন্তাপুর, গোয়াইনঘাট, কোম্পানীগঞ্জ ও সিলেট সদর উপজেলার ভেতর দিয়ে নদীটি প্রবাহিত হয়েছে। বারোমাসী স্রোত প্রবাহ নিয়ে প্রবাহিত সারী নদীর মোট দৈর্ঘ্য ২৫.৭৫ কিলোমিটার। লুকা থেকে লোভাছড়া হয়ে সারী দুটি দেশের এক অভিন্ন জলধারা। আন্তর্জাতিক নদী। এই নদীর উজানে পাহাড়ি বন এবং ভাটিতে রাতারগুল জলাবন। অভিন্ন এই নদী পাহাড় থেকে হাওরে এক জটিল বাস্তুসংস্থানের জন্ম দিয়েছে। এমন বাস্তুসংস্থানে প্রাণ পেয়েছে কাচালতের মতো গভীর পানির ধান। এটি 'গোয়ালপাড়া লোচ' মাছের এক অনবদ্য বিচরণস্থল। কেন এই বিচরণস্থল বিপজ্জনক হয়ে উঠল? কেন ভয়াবহ নীল হলো লুকা নদীর জল? কেন মরল বাংলাদেশের লোভাছড়ার মাছ? উজানে উন্নয়ন, ভাটিতে মরণ ২০০৭ থেকেই বিষাক্ত হয়ে উঠল লুকা হ্রদ। কারণ খুঁজে দেখা গেল সিমেন্ট কারখানার দূষণে নীলচে হয়ে যাচ্ছে এই অভিন্ন নদীর পানি। ২০০৪ সালে মেঘালয়ের পূর্ব জৈন্তিয়া পাহাড়ের লুমস্নোং এলাকায় স্থাপিত হয় স্টার সিমেন্ট কারখানা। ২০০৬ সালে থাংস্কাইয়ের কাছে উমদহে স্থাপিত হয় টপ সিমেন্ট কারখানা। এই সিমেন্ট কারখানার রাসায়নিক বর্জ্যে দিনের পর দিন লুমস্নোং এবং থাংস্কাইয়ের কাছে দূষিত হয়ে ঘন নীল হয়ে যায় লুকা নদী। কেবল সিমেন্ট কারখানা নয়, মেঘালয় পাহাড়ে অপরিকল্পিত চুনাপাথর ও কয়লা খননের দূষণেও বিপন্ন হয়ে উঠছে অভিন্ন নদীগুলো। এমনকি সংবেদনশীল এই অঞ্চলে অভিন্ন জলধারার ওপর একের পর এক তৈরি হচ্ছে বৃহৎ বাঁধ। মেঘালয় রাজ্যের পাহাড়ি জেলা জৈন্তিয়ার জোয়াই শহর থেকে ৪০ কিলোমিটার দূরে লেসকার ১০০ মিটার ভাটিতে মন্‌তডু, লামু ও উমসরিয়াং নদীর ত্রিমুখী সঙ্গমে পেডেকাংসাপ গ্রামের কাছে 'মন্‌তডু-লেসকা জলবিদ্যুৎ প্রকল্প' চালু করে মেঘালয় এনার্জি করপোরেশন লিমিটেড। ২০১২ সালের ২৯ ফেব্রুয়ারি প্রথম ইউনিটের বাণিজ্যিক বিদ্যুৎ উৎপাদনের আনুষ্ঠানিক উদ্বোধন করেন মেঘালয় রাজ্যের তৎকালীন মুখ্যমন্ত্রী ড. মুকুল সাংমা (সূত্র : শিলং টাইমস-০১.০৩.১২)। হয়তো কয়লা খনি, বিদ্যুৎ প্রকল্প আর সিমেন্ট কারখানা দরকার। কিন্তু এক অভিন্ন নদীকে খুন করে, নদীর মাছকে নিরুদ্দেশ করে এই উন্নয়ন কার স্বার্থে? লোভাছড়ার ছোট্ট এক লোচ মাছের জন্য আজ দুটি দেশের কাছে প্রার্থনা জানাই। একটি ছটফটে মাছ, এক অভিন্ন ছলছল নদী নিয়ে কী আমরা দুটি দেশ একটি সিদ্ধান্ত নিতে পারি? প্রাণবৈচিত্র্য ও প্রতিবেশ গবেষক animistbangla@gmail.com