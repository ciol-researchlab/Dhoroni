আবারও খারাপ হয়েছে দিল্লির দূষণ পরিস্থিতি। দু’মাস গড়াতে না গড়াতেই বায়ুদূষণ নতুন করে নিশ্বাস ফেলতে শুরু করেছে দিল্লির ঘাড়ে। পরিস্থিতি খারাপ হতেই দূষণ নিয়ন্ত্রণে কড়া পদক্ষেপ করা শুরু করেছে দিল্লি সরকার। বায়ুর গুণমান খারাপের দিকে যেতেই সাধারণ মানুষকে বাইরে না বেরিয়ে বাড়ি থেকে কাজ করার নির্দেশ দেওয়া হয়েছে। পাশাপাশি, বাড়ির বাইরে গেলেও নিজেদের গাড়ি ব্যবহার না করে একসঙ্গে অনেকে যেতে পারে এমন ভাড়া গাড়ি ব্যবহারের নির্দেশ দেওয়া হয়েছে। পাশাপাশি নিষিদ্ধ করা হয়েছে নির্মাণকাজ এবং বিভিন্ন সরকারি-বেসরকারি ভবন ধ্বংস করার কাজও। দিল্লিতে সরকারের তরফে দূষণ সংক্রান্ত পর্যালোচনা সভার পর এই সিদ্ধান্ত নেওয়া হয়েছে। একই সঙ্গে দিল্লি এবং এনসিআর অঞ্চলে কয়লা পোড়ানো নিষিদ্ধ করা হয়েছে। তবে, তাপবিদ্যুৎ কেন্দ্রগুলিতে ব্যবহার হওয়া কম সালফারযুক্ত কয়লা ব্যবহারের অনুমতি দেওয়া হয়েছে। পরিস্থিতি দেখে দিল্লি সরকার শনিবার সিদ্ধান্ত নেবে, বিএস-৩ ইঞ্জিনযুক্ত পেট্রোল গাড়ি এবং বিএস-৪ ইঞ্জিনযুক্ত ডিজেল গাড়ি ব্যবহারে নিষেধাজ্ঞা জারি করা হবে কিনা। শুক্রবার দিল্লির ২৪ ঘণ্টার গড় বায়ুর গুণমান সূচক (একিউআই) ছিল ৩৯৯। অর্থাৎ, ‘খুব খারাপ’। শনিবার তা ৪০০-র গণ্ডি টপকে ‘গুরুতর’ হয়েছে। রবিবার পর্যন্ত বাতাসের মান ‘গুরুতর’ থাকবে বলেই বিশেষজ্ঞরা জানিয়েছেন।