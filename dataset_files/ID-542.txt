বিশ্বকাপে দূষণ-বিতর্ক ক্রমশই বাড়ছে। দিল্লির দূষণ এতটাই খারাপ পর্যায়ে পৌঁছেছে যে ক্রিকেটারেরা অস্বস্তিতে পড়েছেন। শুক্রবারই বাংলাদেশের অনুশীলন বাতিল হয়ে গেল দূষণের জেরে। শ্রীলঙ্কার বিরুদ্ধে দিল্লিতে পরের ম্যাচে খেলবে তারা। কলকাতায় পাকিস্তানের কাছে হেরে বুধবার দিল্লিতে পৌঁছেছে বাংলাদেশ। শুক্রবার বিকেলে তাদের প্রথম অনুশীলনের কথা ছিল। তবে প্রচণ্ড দূষণ থাকায় দল পরিচালন সমিতি অনুশীলন বাতিলের সিদ্ধান্ত নেয়। দলের ডিরেক্টর খালেদ মাহমুদ বলেছেন, “বৃহস্পতিবার থেকেই এখানকার পরিস্থিতি খারাপ। তাই আমরা ঝুঁকি নিইনি। গত কাল অনেক ক্রিকেটার বাইরে ঘুরতে বেরিয়েছিল। তাদের কাশি হয়েছে। তাই এই দূষণে অনুশীলন করলে ঝুঁকিপূর্ণ হয়ে যাবে।” দূষণে দিল্লির চিত্র। ছবি: পিটিআই ৬ নভেম্বর বাংলাদেশ বনাম শ্রীলঙ্কার ম্যাচই দিল্লিতে বিশ্বকাপের শেষ ম্যাচ। তার আগে এই সমস্যা বিতর্ক তৈরি করেছে। ২০১৭ সালে শ্রীলঙ্কা দল দিল্লিতে ভারতের বিরুদ্ধে টেস্ট খেলতে নেমেছিল। সে বার দিল্লির দূষণের জেরে মাস্ক পরে নেমেছিলেন শ্রীলঙ্কার ক্রিকেটারেরা।