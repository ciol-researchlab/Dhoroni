পুরনো দাওয়াই। কিন্তু দূষণকে জব্দ করতে তা-ই নতুন বোতলে ভরে দিচ্ছে রাজ্য দূষণ নিয়ন্ত্রণ পর্ষদ। এক সময়ে কলকাতার রাস্তা নিয়মিত ধোয়া হত। বায়ুদূষণ রুখতে ফের সেই কাজ শুরু করতে চলেছে পর্ষদ। শুক্রবার নিউ টাউনে রাস্তা ধোয়ানোর তিনটি গাড়ির (স্প্রিঙ্কলার) উদ্বোধন করেন রাজ্য দূষণ নিয়ন্ত্রণ পর্ষদের চেয়ারম্যান কল্যাণ রুদ্র এবং সদস্য-সচিব রাজেশ কুমার। কল্যাণবাবু জানান, ই এম বাইপাসে রুবির মোড় থেকে বিমানবন্দর পর্যন্ত রাস্তা প্রথমে ধোয়ানো হবে। এর পরে ধাপে ধাপে টালিগঞ্জ, বেহালা, মধ্য কলকাতা, বেলেঘাটা, শিয়ালদহ, ভবানীপুর, তারাতলা, নিউ টাউন-সহ আরও ১১টি রাস্তা ধোয়ানো শুরু হবে। ইতিমধ্যে কলকাতা পুরসভাকে ওই গাড়ি কেনার জন্য ছ’কোটি টাকা দেওয়া হয়েছে। সদস্য-সচিব বলেন, ‘‘ভবিষ্যতে ব্যারাকপুর এবং হাওড়াতেও এই কাজ শুরু করা হবে।’’ বায়ুদূষণের নিরিখে কলকাতা আপাতত দেশের মধ্যে প্রথম সারিতে। যে দূষণের অন্যতম কারণ হল রাস্তার ধুলো। পর্ষদকর্তারা বলছেন, রাস্তা ধুতে পুরনো দিনের মতো হোসপাইপে করে জল ঢালা হবে না। বদলে গাড়ির পিছনে ঝাঁঝরি করে সকাল ও বিকেল গঙ্গার অপরিস্রুত জলে রাস্তা ধোয়ানো হবে। সেই জলে মেশানো থাকবে ‘সোডিয়াম লিগনোসালফোনেট’ নামে একটি রাসায়নিক, যা পথের ধুলোকে সহজে শুকোতে দেবে না। ফলে ধুলো শুকিয়ে গিয়ে ফের বাতাসে উড়তে পারবে না। কল্যাণবাবু বলেন, ‘‘ন্যাশনাল টেস্ট হাউস জানিয়েছে, জনস্বাস্থ্যের উপরে এই রাসায়নিকের কোনও ক্ষতিকারক দিক নেই।’’ এ দিন নিউ টাউনে পর্ষদের অনুষ্ঠানে পরিবেশবান্ধব কাজের জন্য আনন্দপুর থানাকে পুরস্কৃত করা হয়। পরিবেশবান্ধব হিসেবে শহরের তিনটি দুর্গাপুজো কমিটিকেও পুরস্কৃত করেছে রাজ্য দূষণ নিয়ন্ত্রণ পর্ষদ।