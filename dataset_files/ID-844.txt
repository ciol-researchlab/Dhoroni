পূর্ব রেলের হাওড়া ডিভিশনের ডানকুনি-সহ বিভিন্ন সাইডিংয়ে পণ্য ওঠানো-নামানোর সময় দূষণ বিধি মানা হচ্ছে না বলে সরব হয়েছে শ্রমিক সংগঠন এআইটিইউসি। এই বিষয়ে পরিবহণ দফতরের সচিব এবং দূষণ নিয়ন্ত্রণ পর্ষদকে চিঠি দেওয়ার পাশাপাশি আন্দোলনেরও হুঁশিয়ারি দিয়েছে তারা। সংশ্লিষ্ট সূত্রের খবর, সেই চিঠির ভিত্তিতে সম্প্রতি ডানকুনি সাইডিং পরিদর্শন করে পর্ষদের আধিকারিকেরা দূষণের প্রাথমিক প্রমাণও পেয়েছেন। এই অবস্থায় দূষণ নিয়ন্ত্রণে রেলের তরফে কী কী ব্যবস্থা গ্রহণ করা হয়েছে বা হচ্ছে, তা জানতে চেয়ে কাল, মঙ্গলবার পূর্ব রেলের প্রতিনিধিদের তলব করেছে পর্ষদ। ডাকা হয়েছে অভিযোগকারী শ্রমিক সংগঠনের প্রতিনিধিদেরও। রেল সাইডিংয়ে দূষণের অভিযোগ দীর্ঘ কালের। কিন্তু ডানকুনি-সহ বিভিন্ন সাইডিংয়ে ইদানীং সেই দূষণ দুর্বিষহ হয়ে উঠেছে বলে শ্রমিকদের অভিযোগ। এআইটিইউসি-র পরিবহণ শ্রমিক ‘ইউনিয়ন ন্যাশনাল ফেডারেশন অব ইন্ডিয়ান রোড ট্রান্সপোর্ট ওয়ার্কার্স ইউনিয়ন’-এর বক্তব্য, ডানকুনি রেল সাইডিংয়ে কয়লা, সিমেন্ট, পাথরকুচির মতো পণ্য ওঠানো-নামানোর সময় যে ভাবে ধুলো ওড়ে, তাতে শ্রমিকদের স্বাস্থ্যের প্রচণ্ড ক্ষতি হয়। অনেকেই অসুস্থ হয়ে পড়েন। সংগঠনের সম্পাদক নওলকিশোর শ্রীবাস্তব রবিবার বলেন, “রেলকে জানিয়েও কোনও সুরাহা হয়নি। তাই দূষণ নিয়ন্ত্রণ পর্ষদের দ্বারস্থ হতে হয়েছে। শুধু ডানকুনি নয়, পূর্ব রেলের বেশ কিছু সাইডিংয়ে দূষণের সমস্যা প্রবল।” নওলকিশোর জানান, সাইডিংয়ের দূষণ নিয়ে ১৫ ডিসেম্বর হাওড়ার ডিআরএম অফিসের সামনে বিক্ষোভ দেখানোর কর্মসূচি আছে। পূর্ব রেলের মুখ্য জনসংযোগ আধিকারিক একলব্য চক্রবর্তী বলেন, “দূষণ নিয়ন্ত্রণের জন্য রেলের পক্ষ থেকে সব রকম চেষ্টাই করা হচ্ছে। এ ছাড়াও দূষণ নিয়ন্ত্রণ পর্ষদ কোনও পরামর্শ দিলে আমরা তা মেনে চলার জন্য প্রস্তুত।”