‘অতি উৎসাহী’ পুলিশের কারণে নির্বাচনের পরিবেশ নষ্ট হচ্ছে বলে অভিযোগ করেছেন সিলেট সিটি করপোরেশন নির্বাচনে বিএনপির মেয়র প্রার্থী আরিফুল হক চৌধুরী। আজ সোমবার দুপুরে শহরের কাজীটুলা এলাকায় তাঁর প্রধান নির্বাচনী কার্যালয়ে এক সংবাদ সম্মেলনে এই আশঙ্কার কথা তুলে ধরেন বিএনপির এই নেতা। আরিফুল হক চৌধুরী অভিযোগ করে বলেন, গতকাল রোববার রাতেও বিএনপির নেতা–কর্মীদের বাড়ি বাড়ি গিয়ে তল্লাশি করা হয়েছে। তাঁর নির্বাচন পরিচালনা কমিটির সদস্যসচিব আবদুর রাজ্জাকের বাসায় তল্লাশি চালাতে গিয়ে তাঁকে না পাওয়ার পর তাঁর ব্যবসায়ী ছেলে রুমন রাজ্জাককে গ্রেপ্তার করেছে পুলিশ। এ ছাড়া বিএনপির নেতা সাইদ আহমদ, এনামুল হক, রাসেল আহমদ এবং লিয়াকতকে গ্রেপ্তার করা হয়েছে। তল্লাশি চালানো হয়েছে নান্টু দাস, সালেহ আহমদ খসরু, কামরুল হাসান শাহীর, হুমায়ুন আহমদ, আতাউর রহমান, উজ্জ্বল চন্দ্র, মাহবুবুল হক চৌধুরী, শাকিল মুর্শেদ, এস এম সেফুল এবং আব্দুস সামাদের বাসায়। এঁরা সবাই বিএনপি ও ছাত্রদলের নেতা–কর্মী। জোট–সমর্থিত এই মেয়র প্রার্থী বলেন, নির্বাচন কমিশন বারবার বলছে, কোনো সুনির্দিষ্ট মামলা ছাড়া কাউকে গ্রেপ্তারর বা হয়রানি করা যাবে না। কিন্তু অতি উৎসাহী পুলিশ কর্মকর্তারা এর তোয়াক্কা করছেন না। নেতাদের ফোন করে হুমকি–ধমকি দেওয়া হচ্ছে। তিনি প্রশ্ন করে বলেন, নির্বাচন কমিশন বলছে না, সরকার বলছে না, তাহলে কাকে খুশি করতে পুলিশ কর্মকর্তারা এই ভূমিকা পালন করছে? এ সময় আরিফুল হক সরাসরি পুলিশের একজন ওসির বিরুদ্ধে অভিযোগ আনেন। আরিফুল বলেন, শাহজালালের পুণ্যভূমি সিলেটে অতীতে নির্বাচন নিয়ে কোনো ধরনের সমস্যা হয়নি। এবারও হতে দেওয়া হবে না। তারপরও কেউই নির্বাচনে প্রভাব বিস্তার করতে চাইলে ছেড়ে দেওয়া হবে না। সংবাদ সম্মেলনে উপস্থিত ছিলেন বিএনপির কেন্দ্রীয় কমিটির দুই ভাইস চেয়ারম্যান মেজর জেনারেল (অব.) রুহুল আলম চৌধুরী, আবদুল আউয়াল মিন্টু, মহিলা দলের কেন্দ্রীয় কমিটির সভাপতি আফরোজা আব্বাস। এতে বিএনপির বেশ কয়েকজন কেন্দ্রীয় নেতা উপস্থিত ছিলেন।