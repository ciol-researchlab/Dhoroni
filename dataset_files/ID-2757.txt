ছেলেটার নাম গলু। মা বাবার সঙ্গে দিঘায় বেড়াতে গিয়েছিল সে। সারাদিন সমুদ্রের পাড়ে ঘুরতে ঘুরতে তার চোখ পড়েছে প্লাস্টিকের ব্যাগ। রাতে ঘুমের মধ্যে গলু স্বপ্ন দেখে যে জলের বদলে ক্যারি ব্যাগের সমুদ্র তাকে গিলে খেতে আসছে। গলুর ঘুম ভেঙে যায়। গলুর সেই গল্পই সদ্য তৈরি গ্লাভস পাপেট হাতে নিয়ে সবাইকে শোনাচ্ছিল অরিস্মিতা। সোমবার ঝাড়গ্রাম আর্ট অ্যাকাডেমিতে বিশ্ব পাপেট দিবস উপলক্ষে আয়োজন করা হয়েছিল গ্লাভস পাপেট তৈরির এক কর্মশালার। ঝাড়গ্রাম শহরের ১০টি স্কুল থেকে ৯০ জন খুদে যোগ দিয়েছিল এই কর্মশালায়। প্লাস্টিকের বল, ব্রাউন পেপার, কাপড়, আঠা ও রঙ দিয়ে তৈরি হচ্ছে পাপেট। সেটা ডান হাতে পরে নিয়ে চলছে গল্প বলা। কচিকাঁচারা তো হেসে কুটোপাটি খাচ্ছে। এ দিনের বিষয় ছিল দূষণ থেকে বাঁচার উপায়। অবশ্য এ দিনের বিষয় ছোটরাই ঠিক করে। তিয়াশা নামে এক খুদের কথায়, ‘‘আমার পাপেট গাছ বাঁচাতে এসেছে। ওর কি নাম দেব এখনও ঠিক করিনি। তবে গল্পটা ভাবা হয়ে গেছে।’’ ঝাড়গ্রাম আর্ট অ্যাকাডেমির অধ্যক্ষ সঞ্জীব মিত্র জানান, বিশ্ব পাপেট দিবস উপলক্ষে এই কর্মশালার আয়োজন করা হয়েছে কঠিন বিষয় বাচ্চাদের সহজ করে বোঝানোর জন্য। এখন ছোটদের এত বেশি মানসিক চাপ! তার থেকে রেহাই পেতে একটু নিজের মতো করে কাটানো।। মুর্শিদাবাদের ধুলিয়ান থেকে এসেছিলেন কুশল কর্মকার। বলেন, ‘‘ধুলিয়ানে বিড়ি শ্রমিকের বাচ্চাদের নিয়ে কাজ করি। কত কঠিন বিষয় এখানে সহজ করে বোঝানো যায় সেটা শিখলাম’’। তৈরি করা পাপেট দিয়ে আজ সকালে হবে নাচের মহড়া।