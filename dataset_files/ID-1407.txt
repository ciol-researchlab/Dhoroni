একটি সরকারি প্রকল্পে চুক্তিবদ্ধ হয়েও শেষ মুহূর্তে পিছিয়ে আসায় সুপ্রিম কোর্টের তোপের মুখে পড়ল বম্বে আইআইটি। গত বছর ডিসেম্বর মাসে দিল্লির দূষণ কমাতে কনট প্লেসে একটি ‘স্মগ টাওয়ার’ তৈরির নির্দেশ দিয়েছিল সুপ্রিম কোর্ট। এই কাজের জন্য দিল্লি সরকার ও কেন্দ্রকে তিন মাস সময় দেয় কোর্ট। দিল্লি ও কেন্দ্র— দু’পক্ষই আরও মাস খানেক বেশি সময় চায়। টাওয়ার বানাতে জানুয়ারি মাসে বম্বেআইআইটি ও টাটার একটি সংস্থার সঙ্গে চুক্তিবদ্ধ হয় সরকার। কিন্তু তার ছ’মাস পরেও তৈরি হয়নি সেই টাওয়ার। ১৪ জুলাই ই-মেল করে বম্বে আইআইটি কর্তৃপক্ষ জানান, তাঁরা চুক্তির শর্ত অনুযায়ী প্রকল্পের দেখভাল করতে পারবেন না। বুধবার রীতিমতো ক্ষোভ প্রকাশ করে সুপ্রিম কোর্ট। বিচারপতি অরুণ মিশ্র জানান, এ ভাবে শেষ মুহূর্তে চুক্তিভঙ্গ করলে, তা আদালতের নির্দেশ অমান্য করা হবে। তাতে শাস্তির মুখে পড়বে ওই শিক্ষা প্রতিষ্ঠান। সরকারি পক্ষের আইনজীবী, সলিসিটর জেনারেল তুষার মেহতাকে বিচারপতি মিশ্র বলেন, ‘‘এই ধরনের গাফিলতি মেনে নেওয়া যায় না। বম্বে আইআইটি এবং অন্যান্য কর্তৃপক্ষকে এর জন্য শাস্তি পেতে হবে। ওঁদের বিরুদ্ধে আদালত অবমাননার মামলা হবে।’’ শুধু তা-ই নয়, আধ ঘণ্টার মধ্যে বম্বে আইআইটি-কে ফোন করে এ বিষয়ে রিপোর্ট তলব করেন বিচারপতি। আদালতের তোপের মুখে কার্যত অসহায় তুষার মেহতা জানান, তিনি ওই প্রতিষ্ঠানের কাউকে চেনেন না। তাঁকে যেন অন্তত ২৪ ঘণ্টা সময় দেওয়া হয়। বিচারপতিকে মেহতার আর্জি, ‘‘আমার জায়গায় নিজেকে রেখে একটু ভাবুন। এক দিনে কিছুই বদলে যাবে না। দয়া করে এক দিন সময় দিন।’’ ক্ষিপ্ত বিচারপতি তাতে নজিরবিহীন ভাবে বলেন, এ বার আধ ঘণ্টা নয়, ১৫ মিনিটের মধ্যে ওই রিপোর্ট চান তিনি। মেহতার বিরুদ্ধে বম্বে আইআইটি-কে আড়াল করারও অভিযোগ করেন তিনি। পরে অবশ্য তিনি জানান, বিষয়টি কালকের জন্য মুলতুবি রাখা হল। আইআইটি-র জবাবের জন্য ২৪ ঘণ্টা দেওয়া হয়েছে।