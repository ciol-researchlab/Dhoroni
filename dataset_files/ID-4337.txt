দিনাজপুরে তাপপ্রবাহের মধ্যে ঝরে যাচ্ছে লিচুর গুটি। যে কারণে এবার লিচুর ভালো ফলন নিয়ে শঙ্কায় পড়েছেন চাষিরা। এছাড়া জেলার বিভিন্ন স্থানে ভূ-গর্ভস্থ পানির স্তরও নেমে যাচ্ছে। এমন পরিস্থিতিতে জমিতে সেচ দেওয়া নিয়ে বিপাকে পড়েছেন কৃষকরা। লিচু চাষিদের সঙ্গে কথা বলে জানা গেছে, তীব্র রোদে লিচুর গুটি ঝরে যাচ্ছে। এর পাশাপাশি লিচু গাছের পাতা মরে যাওয়াসহ বিভিন্ন রকম রোগবালাই দেখা দিচ্ছে। বাগান মালিকরা বলছেন, এবার লিচুর ফলন কম হবে। অব্যাহতভাবে পানি দেওয়ার পরও লিচু বাগানে পানি থাকছে না। লিচুর গুটি ঝরা ঠেকানো যাচ্ছে না। বিরল উপজেলার মোস্তফাবাদ গ্রামের কৃষক বেলাল হোসেন জানান, টিউবওয়েলে পানি না ওঠায় আম ও লিচু গাছে পানি দেওয়া সম্ভব হয়নি। কৃষি সম্প্রসারণ অধিদপ্তরের তথ্যমতে, দিনাজপুরে প্রতি বছর প্রায় ৭ থেকে ৮ কোটি টাকার লিচু বিক্রি হয়ে থাকে।লিচুর জেলা হিসেবে দিনাজপুরের পরিচিতি রয়েছে। এখান থেকে ঢাকা-চট্টগ্রামসহ দেশের বিভিন্ন জেলায় লিচু বিক্রি হয়ে থাকে। দেশের বাইরেও রপ্তানি হয় এই লিচু। দিনাজপুর কৃষি সম্প্রসারণ অফিসের অতিরিক্ত উপ-পরিচালক আনিসুজ্জামান জানান, এ জেলায় ৫,৪২৪ হেক্টর জমিতে লিচুর বাগান রয়েছে। বাগানগুলো থেকে ২৫,০০০ মেট্রিক টন লিচুর উৎপাদন হয়ে থাকে। তাপপ্রবাহের মধ্যে লিচুর ফলন ঠিক রাখার জন্য আনিসুজ্জামানের পরামর্শ হলো- লিচুর বাগানগুলোতে পানি দেওয়া সবসময় অব্যাহত রাখতে হবে। সেই সঙ্গে প্রয়োজনমতো ইউরিয়া সার প্রয়োগ করতে হবে। এদিকে, আবহাওয়া অফিসের তথ্যমতে, এ মৌসুমে দিনাজপুরে সর্বোচ্চ তাপমাত্রা ছিল মঙ্গলবার; ৩৯.৬ ডিগ্রি সেলসিয়াস। আর বুধবার (২৪ এপ্রিল) দুপুর ১২টায় ৩৮ ডিগ্রি সেলসিয়াস তাপমাত্রা রেকর্ড করা হয়েছে। দিনের পরবর্তী সময়ে তাপমাত্রা আরও বাড়তে পারে বলে জানিয়েছে আবহাওয়া অফিস। এমন আবহাওয়ায় শুধু লিচু নয়, ইরি-বোরো আবাদ নিয়েও হুমকির মুখে পড়েছেন কৃষকরা। তীব্র রোদের মধ্যে ইরি ও বোরো ধানের জমিতে ঘাস বাছা কিংবা কীটনাশক প্রয়োগসহ সেচ দিতে বিপাকে পড়ছেন তারা। দিনাজপুর আবহাওয়া অফিসের ইনচার্জ তোফাজ্জল হোসেন জানান, আগামী ৪-৫ দিনের মধ্যে তাপমাত্রা কমার কোনো সম্ভাবনা নেই; বরং তাপমাত্রা আরও বাড়তে পারে। সর্বোচ্চ তাপমাত্রা ৩৬ থেকে ৩৭.৯ ডিগ্রি সেলসিয়াস হলে মৃদু তাপপ্রবাহ, ৩৮ থেকে ৩৯.৯ ডিগ্রি সেলসিয়াস হলে মাঝারি তাপপ্রবাহ, ৪০ থেকে ৪১.৯ ডিগ্রি সেলসিয়াস হলে তীব্র তাপপ্রবাহ এবং ৪২ ডিগ্রি সেলসিয়াস বা তার বেশি হলে অতি তীব্র তাপপ্রবাহ বলে থাকে আবহাওয়া অধিদপ্তর। সে হিসেবে দিনাজপুরের ওপর দিয়ে মাঝারি তাপপ্রবাহ বয়ে যাচ্ছে। দিনাজপুর জেলার অরবিন্দ শিশু হাসপাতাল, সদর হাসপাতাল, এম আব্দুর রহিম মেডিকেল কলেজ হাসপাতালসহ বিভিন্ন হাসপাতাল ও ক্লিনিকে শিশু ও বয়স্করা ডায়রিয়া, নিউমোনিয়াসহ বিভিন্ন রোগ নিয়ে আসছেন। দিনাজপুর এম আব্দুর রহিম মেডিকেল কলেজের উপাধ্যক্ষ অধ্যাপক আলহাজ্ব সৈয়দ নাজির হোসেন বলেন, “পরিস্থিতি মোকাবিলায় প্রস্তুতি নেওয়া হয়েছে।”