কাপ্তাই হ্রদের দুষণ দূর করতে রাঙামাটি কাপ্তাই হ্রদ এলাকায় অভিযান পরিচালনা করা হবে বলে জানিয়েছেন রাঙামাটি জেলা প্রশাসক মোহাম্মদ মিজানুর রহমান। রবিবার (২৫ সেপ্টেম্বর) বিশ্ব নদী দিবস উপলক্ষে রাঙামাটি জেলা প্রশাসন আয়োজিত আলোচনা সভায় জেলা প্রশাসক এসব কথা বলেন। এ সময় কাপ্তাই হ্রদের যেকোন এলাকায় দূষণ ও দখলের বিষয়ে জেলা প্রশাসনকে তথ্য দেয়ার জন্য আহবান জানান তিনি। মিজানুর বলেন, “জলাশয়ের চারপাশে অপরিকল্পিত আবাসনের কারণে কাপ্তাই হ্রদ সঙ্কুচিত হচ্ছে। কিছু অসাধু লোক ক্রমেই দখল করে লেকটিকে দূষিত করছে। এই প্রথা বন্ধ করতে না পারলে আমাদের জন্য খারাপ দিন অপেক্ষা করছে। তাই অনেক দেরি হওয়ার আগেই লেকটিকে বাঁচাতে আমাদের সবাইকে একত্রিত হতে হবে।” অনুষ্ঠানে সভাপতিত্ব করেন রাঙামাটির অতিরিক্ত জেলা প্রশাসক (রাজস্ব) এসএম ফেরদৌস ইসলাম। অনুষ্ঠানে অন্যান্যের মধ্যে উপস্থিত ছিলেন অতিরিক্ত জেলা ম্যাজিস্ট্রেট মো. আল মামুন মিয়া, জেলা মৎস্য কর্মকর্তা শ্রীবাস চন্দ্র দাস ও জেলা স্কাউট কমিশনার নুরুল আবছার প্রমুখ।