বাংলাদেশ ইউনিভার্সিটি অব প্রফেশনালস’র শিক্ষার্থী সাদিয়া জাহান রথি। রথির ছেলেবেলা কেটেছে রাজধানীর মুগদা এলাকায়। তাদের মুগদার বাসার পাশে একটি ছোট খাল ছিল। বছরের পুরোটা সময়েই দেখা যেত সেখানে ময়লা-আবর্জনা আর কালো পানি জমে আছে। দুর্গন্ধে তার পাশ কাটানো ছিল কঠিন। ব্যাপারটায় খুব কষ্ট পেত ছোট্ট রথি। তার মনে একটি সুপ্ত বাসনা তৈরি হতে থাকে—এ দুর্গন্ধময় অবস্থা থেকে পরিত্রাণে কিছু একটা দরকার। এরপর বেশ সময় পেরিয়েছে। রথি মুগদার বাসাটিও ছেড়েছেন। ভর্তি হন ভিকারুননিসা নূন স্কুল অ্যান্ড কলেজে। তারপর বাংলাদেশ ইউনিভার্সিটি অব প্রফেশনালস-এ ভর্তি হন ইনভারমেন্টাল সাইন্স বিভাগে। ইনভারমেন্টাল সাইন্সে পড়তে গিয়ে রথির সেই পুরাতন বাসনাটা আবার জেগে উঠে। ভাবতে থাকেন—আগামীর বিশ্বকে বাসযোগ্য ও নিরাপদ করে তুলতে পরিবেশ দূষণের বিরুদ্ধে রুখে দাঁড়াতে হবে। গণসচেতনতা গড়ে তুলতে হবে। সেই লক্ষ্যে তিনি ২০১৮ সালে ‘ইকো নেটওয়ার্ক’ নামের একটি সংগঠনের সাথে যুক্ত হন। যারা বাংলাদেশে সহ বিশ্বের ২৫ দেশের জলবায়ু পরিবর্তন সমস্যাজনিত বিষয় নিয়ে কাজ করছে। রথি সংগঠনটির শুরুর দিকের একজন সদস্য। এছাড়াও বর্তমানে তিনি ইউনাইটেড নেশনস ফ্রেমওয়ার্ক কনভেনশন অন ক্লাইমেট চেঞ্জের (UNFCCC) হেলথ ওয়ার্কিং গ্রুপের সাথে যুক্ত আছেন। পাশাপাশি গ্লোবাল সেন্টার অন অ্যাডাপটেশনের যুব উপদেষ্টা হিসাবে কাজ করেছেন। সম্প্রতি তিনি যুক্তরাষ্ট্রে ইউএন ওয়াটার কনফারেন্স-২০২৩ এবং ইউনাইটেড নেশনস ক্লাইমেট চেঞ্জ কনফারেন্সে (COP27) বাংলাদেশি প্রতিনিধি হিসাবে অংশ নিয়েছেন। জলবায়ু পরিবর্তন মোকাবিলায় সক্রিয় ভূমিকা রাখায় বেশ কিছু সম্মাননাও যুক্ত হয়েছে রথির ঝুলিতে। ২০২২ সালে ইউএন ভলেন্টিয়ার থেকে ‘ইন্সপেয়ার ওম্যান ভলেন্টিয়ার অ্যাওয়ার্ড’, বাংলাদেশ ইউনিভার্সিটি অফ প্রফেশনালস থেকে ‘সিনেট অ্যাওয়ার্ড’ লাভ করেছেন। দৈনিক ইত্তেফাকের প্রজন্মকে দেওয়া এক সাক্ষাত্কারে রথি বলেন, ‘জলবায়ু পরিবর্তন বৈশ্বিক একটি বিষয়, এখানে এককভাবে খুব বেশিদূর এগোনো সম্ভব নয়। পাশাপাশি স্থানীয় প্রশাসনকেও সংযুক্ত রাখার চেষ্টা রাখতে হবে।’