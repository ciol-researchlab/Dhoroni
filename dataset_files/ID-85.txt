চট্টগ্রামের হাটহাজারীর নন্দীরহাটে অবস্থিত এশিয়ান পেপার মিলকে পরিবেশ দুষণের দায়ে ২০ লাখ টাকা জরিমানা করেছে পরিবেশ অধিদপ্তর। সোমবার (১০ জুন) পরিবেশ অধিদপ্তর চট্টগ্রাম কার্যালয়ে শুনানি শেষে এ জরিমানার আদেশ দেন পরিবেশ অধিদপ্তর চট্টগ্রাম অঞ্চলের পরিচালক মোহাম্মদ মোয়াজ্জেম হোসাইন। পরিবেশ অধিদপ্তর চট্টগ্রাম অঞ্চলের সহকারী পরিচালক মুক্তাদির হাসান জানান, গত ২৭ মে পরিবেশ অধিদপ্তরের পক্ষে এশিয়ান পেপার মিল পরিদর্শন করেন পরিচালক মোহাম্মদ মোয়াজ্জেম হোসাইন। এ সময় স্যাম্পল সংগ্রহ করে তা পরীক্ষা করা হয়। আজ শুনানীতে তরল বর্জ্য শোধনাগার অকার্যকর রেখে প্রতিষ্ঠান পরিচালনার মাধ্যমে পরিবেশের ক্ষতি করায় এশিয়ান পেপার মিলসকে ২০ লাখ টাকা জরিমানা করা হয়। তিনি আরও বলেন, আগামী এক মাসের মধ্যে প্রতিষ্ঠানটিকে তরল বর্জ্য শোধনাগার (ইটিপি) চালু করে এবং আগামী ২৩ জুনের মধ্যে চালানের মাধ্যমে অঙ্গীকারনামা প্রদানের জন্যও নির্দেশ দেয়া হয়েছে। এর আগে গত ৩০ মে দক্ষিণ এশিয়ার একমাত্র প্রাকৃতিক মৎস্য প্রজননক্ষেত্র হালদা দুষণের অভিযোগে হাটহাজারীর এশিয়ান পেপার মিলের বিরুদ্ধে মামলা করার নির্দেশ দিয়েছেন পানিসম্পদ মন্ত্রণালয়ের সচিব কবির বিন আনোয়ার। ওইদিন দুপুরে রাউজানের সত্তারঘাট এলাকায় পোনা সংগ্রহকারীদের সঙ্গে মতবিনিময়কালে এ নির্দেশ দেন তিনি।