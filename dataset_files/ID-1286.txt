কাগজে-কলমে নয়। মাঠে নেমে সরেজমিন পরিদর্শন করে ফটো তুলে রিপোর্ট জমা দিতে হবে। নির্মীয়মাণ নিকাশি পরিশোধন প্লান্টের (সুয়েজ ট্রিটমেন্ট প্লান্ট বা এসটিপি) কী অবস্থা, তা-ও খতিয়ে দেখতে হবে। রাজ্যের নদীগুলির দূষণের মাত্রা, সেগুলি কী অবস্থায় রয়েছে, তার হাল-হকিকত জানতে কলকাতা পুরসভা, কলকাতা মেট্রোপলিটন ডেভেলপমেন্ট অথরিটি (কেএমডিএ), মিউনিসিপ্যাল ইঞ্জিনিয়ারিং ডিরেক্টরেট (এমইডি)-সহ বিভিন্ন ক্ষেত্রের এগজিকিউটিভ ইঞ্জিনিয়ারদের এমনই নির্দেশ দিয়েছে রাজ্য পুর ও নগরোন্নয়ন দফতর। যা আলাদা গুরুত্ব পেয়েছে নির্বাচনের সময়ে। কারণ, নির্বাচনী ইস্তাহারে বিজেপি ক্ষমতায় এলে ‘নমামি গঙ্গে’ প্রকল্পের অধীনে বরাহনগর, বালি ও হাওড়ায় যে কাজ হচ্ছে, তা দ্রুত শেষ করার প্রতিশ্রুতি দিয়েছে। সেই সঙ্গে গঙ্গার দূষণ রোধে বায়োরেমিডিয়েশন পদ্ধতির (যে প্রক্রিয়ায় সজীব বস্তু অর্থাৎ লিভিং অর্গানিজম ব্যবহার করে মাটি, জল বা কোনও এলাকার দূষণ কমানো হয়) প্রয়োগ, বর্তমান এসটিপিগুলির ক্ষমতা বৃদ্ধি ও অকেজো এসটিপি ফের চালু করা-সহ একাধিক ঘোষণা করেছে। যার ভিত্তিতে পদ্মফুল ও ঘাসফুলের মধ্যে ‘নদীর লড়াই’ শুরু হয়েছে বলে মনে করছেন পরিবেশবিদেরা। এক পরিবেশবিজ্ঞানীর কথায়, ‘‘পারস্পরিক প্রতিযোগিতায় দূষিত নদীগুলির হাল ফিরলে সেটাই লাভ।’’ যদিও নগরোন্নয়ন দফতরের এক শীর্ষ কর্তা জানাচ্ছেন, এই নির্দেশ গত মাসের শুরুতেই দেওয়া হয়েছে। তাঁর কথায়, ‘‘রিপোর্ট জাতীয় পরিবেশ আদালতের কাছে পাঠানো হবে। সঙ্গে আমরাও এর তথ্য রাখব। কারণ, এতে বুঝতে সুবিধা হবে যে, নমামি গঙ্গে প্রকল্পের কাজ ঠিক কোন অবস্থায় রয়েছে।’’ পুর ও নগরোন্নয়ন দফতর সূত্রের খবর, ইতিমধ্যেই গত মাসের রিপোর্ট দফতরে জমা পড়েছে। প্রশাসন জানাচ্ছে, ২০১৮ সালের সেপ্টেম্বরে জাতীয় পরিবেশ আদালত সব রাজ্য এবং কেন্দ্রশাসিত অঞ্চলের দূষিত নদীপ্রবাহগুলিকে (রিভার স্ট্রেচেস) স্নানযোগ্য করে তোলার জন্য অ্যাকশন প্ল্যান তৈরির নির্দেশ দিয়েছিল। সেই মতো বছর দুয়েক আগে রাজ্যে ‘রিভার রেজুভেনেশন কমিটি’ (আরআরসি) তৈরি হয়। সেই কমিটিতে রাজ্য দূষণ নিয়ন্ত্রণ পর্ষদ, কলকাতা পুরসভা, হাওড়া পুরসভা, কেএমডিএ, পরিবেশ দফতর, স্টেট আর্বান ডেভেলপমেন্ট এজেন্সি (সুডা), সেচ, জলসম্পদ অনুসন্ধান ও উন্নয়ন, কৃষি, পঞ্চায়েত-সহ একাধিক দফতরের কর্তারা রয়েছেন। প্রশাসনিক কর্তাদের একাংশ জানাচ্ছেন, পরিবেশ আদালত রাজ্যের ১৭টি নদীপ্রবাহকে দূষিত হিসেবে চিহ্নিত করেছে। দূষণ-মাত্রার অগ্রাধিকারের ভিত্তিতে সেগুলিকে ক্লাস ওয়ান, টু, থ্রি, ফোর ও ফাইভ— এই পাঁচ ভাগে ভাগ করা হয়েছে। তার মধ্যে বিদ্যাধরী, মহানন্দা, চূর্ণী, গঙ্গা, দামোদর যেমন রয়েছে, তেমনই রয়েছে ময়ূরাক্ষী, রূপনারায়ণ, তিস্তা-সহ একাধিক নদী। যাদবপুর বিশ্ববিদ্যালয়ের ‘ওয়াটার রিসোর্স ইঞ্জিনিয়ারিং’ বিভাগের অধ্যাপক পঙ্কজকুমার রায় বলছেন, ‘‘একটা নদীর মোট প্রবহমান পথের সবটাতেই যে দূষণের মাত্রা এক হবে, তেমন কথা নেই। যেমন দূষণ মাত্রার নিরিখে গঙ্গার ত্রিবেণী থেকে ডায়মন্ড হারবার বা বিদ্যাধরীর হাড়োয়া ব্রিজ থেকে মালঞ্চ শ্মশান ঘাট পর্যন্ত প্রবাহপথকে যথাক্রমে ক্লাস থ্রি ও ক্লাস ওয়ান হিসেবে চিহ্নিত করা হয়েছে। এই দু’টি নদীরই অন্যত্র দূষণের মাত্রা আলাদা হতে পারে।’’ যদিও শুধু তথ্য সংগ্রহ করে নদীর দূষণ রোধের পরিকল্পনা কতটা বাস্তবসম্মত, তা নিয়ে সংশয় প্রকাশ করেছেন পরিবেশবিজ্ঞানীদের একাংশ। নদী-বিশেষজ্ঞ সুপ্রতিম কর্মকার জানাচ্ছেন, শহুরে এলাকায় জমি সমস্যার কারণে জাতীয় পরিবেশ আদালতের নির্দেশের পরেও অনেক জায়গাতেই এসটিপি তৈরি হয়নি। তাঁর কথায়, ‘‘অনেক ক্ষেত্রে এসটিপি চালানো এত ব্যয়সাপেক্ষ যে, তা বন্ধ হয়ে পড়ে থাকছে।’’ প্রসঙ্গত, সম্প্রতি আদিগঙ্গা সংস্কারের কাজ কেন্দ্রের টালবাহানার জন্য দেরি হচ্ছে বলে অভিযোগ করেছিলেন বিদায়ী পুর ও নগরোন্নয়নমন্ত্রী ফিরহাদ হাকিম। যদিও কেন্দ্রের তরফে সেই অভিযোগ উড়িয়ে দেওয়া হয়েছে। এ দিকে ‘রিভার রেজুভেনেশন কমিটি’ (আরআরসি) সূত্রের খবর, গত বছরের জুলাইয়ে কমিটির বৈঠকে দূষণ রোধে অগ্রাধিকারের ভিত্তিতে গঙ্গা, চূর্ণী ও দ্বারকা (ক্লাস থ্রি) এবং জলঙ্গি, কাঁসি, দামোদর ও মাথাভাঙার প্রবাহ, (ক্লাস ফোর)— এই সাতটি নদীর অ্যাকশন প্ল্যান অনুমোদনের জন্য নীতিগত ভাবে সিদ্ধান্ত নেওয়া হয়েছিল। এবং তা আরআরসি-র টেকনিক্যাল কমিটির কাছে পাঠানোর কথা বলা হয়েছিল। যার পরিপ্রেক্ষিতে এক পরিবেশবিজ্ঞানীর বক্তব্য, ‘‘কিন্তু সে সব সিদ্ধান্ত এখন আর শুধু প্রশাসনিক স্তরেই সীমাবদ্ধ নেই। বরং এখন সব কিছু ছাপিয়ে নদীর লড়াইয়ে মুখোমুখি তৃণমূল-বিজেপি!’’