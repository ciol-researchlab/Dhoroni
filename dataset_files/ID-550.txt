হিন্দি টেলিভিশনের জনপ্রিয় অভিনেত্রী কাশ্মীরের মেয়ে হিনা খান। কর্মক্ষেত্র মুম্বই। সেখানেই বাস। তবে মুম্বই শহরে নাকি শ্বাস নেওয়া যায় না। দিন কয়েক আগেই অভিনেত্রী অভিযোগ করেন যে, মাত্রাতিরিক্ত দূষণের কারণে নাকি মুম্বই তার বাসযোগ্যতা হারাচ্ছে। তবে এ বার হঠাৎই হাসপাতালে ভর্তি করাতে হল ‘ইয়ে রিস্তা ক্যা কহলতা হ্যায়’ খ্যাত অভিনেত্রীকে। সমাজমাধ্যমে হিনা খানের পোস্ট করা ছবি। ছবি: সংগৃহীত। শুক্রবার মুম্বইয়ের কোকিলাবেন হাসপাতাল থেকে একটি ছবি দেন অভিনেত্রী। পরনে হাসপাতালের পোশাক। উঁচু করে বাঁধা পনিটেল। হাসপাতাল থেকে হাসিমুখে ছবি দিয়ে লেখেন, ‘‘খুশি ও ভালবাসা ছড়িয়ে দিন। আপনি কোথায় আছেন, কোন মানসিক অবস্থায় রয়েছেন, সেটাকে গুরুত্ব দেওয়ার প্রয়োজন নেই। আয়না দেখলেই নিজের একটা ছবি তুলে নিন।’’ তবে হিনাকে কী কারণে ভর্তি করাতে হয়েছে হাসপাতালে, তা এখনও অজানা। ছোট পর্দায় কাজ করছেন এক দশকেরও বেশি সময় ধরে। অভিনয় করেছেন বড় পর্দাতেও। হিন্দি ধারাবাহিকের জনপ্রিয় অভিনেত্রীদের তালিকাতেও নিজের নাম লিখিয়েছেন হিনা খান। সম্প্রতি হিনার ছবি ‘কান্ট্রি অফ ব্লাইন্ড’ জায়গা করে নিয়েছে অস্কার লাইব্রেরিতে। তা-ও কম সম্মানের বিষয় নয়। আগামী ৬ অক্টোবর আমেরিকায় মুক্তি পাবে হিনার এই ছবি।