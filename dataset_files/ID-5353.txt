কুড়িগ্রামে দেশের সর্বনিম্ন তাপমাত্রা রেকর্ড করা হয়েছে। সঙ্গে বইছে মৃদু শৈত্যপ্রবাহ। বৃহস্পতিবার সকাল ৬টায় ৯ দশমিক ৮ ডিগ্রি সেলসিয়াস তাপমাত্রা রেকর্ড করা হয়। এরআগে বুধবার জেলার ফুলবাড়ীতে দেশের সর্বনিম্ন তাপমাত্রা ১০ দশমিক ৮ ডিগ্রি সেলসিয়াস রের্কড করা হয়েছিল। পৌষের শুরুতেই ক্রমাগত বাড়ছে তীব্র শীতের প্রকট। ঘন কুয়াশা আর ঠাণ্ডায় চরম বিপাকে পড়েছেন শ্রমজীবী ও ছিন্নমূল মানুষ। কুয়াশার কারণে বিঘ্নিত হচ্ছে যান চলাচল। ফলে দিনের বেলা সড়কে হেডলাইট জ্বালিয়ে যান চলাচল করতে দেখা গেছে। কনকনে ঠাণ্ডায় বিশেষ কাজ ছাড়া বাইরে বের হতে সাহস পাচ্ছে না অনেকেই। চরাঞ্চলসহ বিভিন্ন এলাকা ঘুরে দেখা গেছে, তীব্র শীতের কারণে এলাকাবাসী খড়কুটো জ্বালিয়ে ঠাণ্ডা নিবারণের চেষ্টা করছেন। সেই সঙ্গে গরম কাপড়ের দোকানগুলোতে পোশাক ক্রয় করতে ভির করছেন ক্রেতারা। ঠাণ্ডায় সর্দি, কাশি, জ্বর, ডায়রিয়া ও নিউমোনিয়াসহ বিভিন্ন রোগে সব চেয়ে বেশি আক্রান্ত হচ্ছেন বয়স্ক ও শিশুরা। কুড়িগ্রামের রাজারহাট উপজেলার কৃষি আবহাওয়া পর্যবেক্ষণাগারের ভারপ্রাপ্ত কর্মকর্তা সুবল চন্দ্র রায় জানান, আগামীতে তাপমাত্রা আরও হ্রাস পাবে। জেলায় মৃদু শৈত্যপ্রবাহ বইছে। সেই সঙ্গে ২৪ ও ২৫ ডিসেম্বরে গুড়ি গুড়ি বৃষ্টিপাতের সম্ভাবনাও রয়েছে। ইত্তেফাক/আরকেজি