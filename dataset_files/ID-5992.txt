বিশ্ব শিশু দিবস উপলক্ষে শিশুদের জন্য আয়োজিত এক জলবায়ু সম্মেলনে (চিলড্রেনস্‌ ক্লাইমেট সামিট) বাংলাদেশি শিশুরা জলবায়ু পরিবর্তন বিষয়ে তাদের আশঙ্কার কথা শুনিয়েছে। পাশাপাশি তারা এ বিষয়ে জরুরি পদক্ষেপ গ্রহণেরও আহ্বান জানিয়েছে। শুক্রবার ইউনিসেফ আয়োজিত এক ভার্চুয়াল সম্মেলনে শিশুদের পক্ষ থেকে এসব দাবি জানানো হয়। শিশুদের জলবায়ু ঘোষণাপত্র গ্রহণের মাধ্যমে এই সম্মেলন শেষ হয়। এতে শিশুরা দূষণ ও গ্রিনহাউস গ্যাসের নিঃসরণ কমাতে; শিক্ষা, প্রশিক্ষণ ও সবুজ অর্থনীতির পেছনে বিনিয়োগ করতে এবং জলবায়ু পরিবর্তনের প্রভাব থেকে শিশুদের সুরক্ষা দিতে নীতিনির্ধারকদের প্রতি আহ্বান জানায়। ওই সম্মেলনে ইউনিসেফ জেনারেশন পার্লামেন্ট ডিজিটাল প্ল্যাটফর্মের অংশ হিসেবে ১০ লাখেরও বেশি শিশু এই প্রস্তুতিতে সম্পৃক্ত ছিল। ওই ভার্চুয়াল সম্মেলনে শিশুদের ভবিষ্যতের সুরক্ষার জন্য জলবায়ু সংক্রান্ত সমস্যা, নীতিমালা ও কার্যক্রম নিয়ে কথা বলতে বাংলাদেশের সব সংসদীয় আসনের প্রতিনিধিত্ব করা ৩০০ শিশু সাংসদকে একত্র করা হয়। সম্মেলনে শিশুরা নেতাদের উদ্দেশে বলে, আমাদের সবার ভবিষ্যৎ এতে জড়িত এবং আমাদের গ্রহটি সবার জন্য। জলবায়ু সংকট মোকাবিলার জন্য আমাদের এখনই পদক্ষেপ নিতে হবে এবং আমাদের, শিশুদের, অবশ্যই এতে শামিল করতে হবে। ঢাকার শিশু সাংসদ রিদওয়ানা ইসলাম (১৫) বলেন, আমাদের দেশ জলবায়ু পরিবর্তনের প্রথম সারিতে আছে। সমুদ্রপৃষ্ঠের উচ্চতা বৃদ্ধি, নদীভাঙন, দূষণ ও চরম আবহাওয়া আমাদের বেঁচে থাকা, সামগ্রিক কল্যাণ ও ভবিষ্যতকে এলোমেলো করে দিচ্ছে। শিশুদের ভবিষ্যতকে প্রভাবিত করে এমন নীতিমালা প্রণয়ন ও সিদ্ধান্ত গ্রহণের ক্ষেত্রে অবশ্যই আমাদের পরামর্শ নিতে হবে। নষ্ট করার মতো সময় নেই। বাংলাদেশে ইউনিসেফের প্রতিনিধি টোমো হোযুমি বলেন, আমরা যেহেতু সময়ের সঙ্গে লড়াই করছি, তাই জরুরি জলবায়ু পরিস্থিতিতে সাহসী নেতৃত্বের প্রয়োজন। অনুপ্রেরণা, সাহস ও দূরদৃষ্টির জন্য আমাদের অবশ্যই শিশু এবং তরুণ জনগোষ্ঠীর দিকে তাকাতে হবে। ইউনিসেফ বাংলাদেশি শিশুদের জলবায়ু পরিবর্তন সম্পর্কিত বিষয়গুলো যেহেতু সরাসরি শিশুদের ভবিষ্যৎকে প্রভাবিত করে, তাই এ সংক্রান্ত বিষয়ে সামাজিক সিদ্ধান্ত গ্রহণের ক্ষেত্রে বাংলাদেশি শিশুদের সম্পৃক্ত করতে সহায়তা দিতে কাজ করে যাচ্ছে ইউনিসেফ। সম্মেলনে সভাপতিত্ব করেন সংসদ সদস্য এবং শিশু অধিকার সম্পর্কিত সংসদীয় ককাসের সভাপতি শামসুল হক টুকু। সরকার, সুশীল সমাজ ও উন্নয়ন সহযোগীদের পাশাপাশি শিশু জলবায়ু কর্মী, বাংলাদেশের বিভিন্ন স্থানের সংসদ সদস্য এবং জলবায়ু সংশ্লিষ্টরা উপস্থিত ছিলেন। সংসদের ডেপুটি স্পিকার ফজলে রাব্বি মিয়া বলেন, আজ শিশুরা আমাদের শিখিয়েছে যে, জলবায়ু নীতিমালা গঠনে আমাদের কনিষ্ঠ নাগরিকদের মূল ভূমিকা নিতে হবে। আমি খুব আনন্দিত হবো যদি অদূর ভবিষ্যতে সংসদে শিশুদের এই জলবায়ু ঘোষণা নিয়ে প্রতিশ্রুতিবদ্ধ হতে পারি। ভার্চুয়াল সম্মেলনটি ছিল বাংলাদেশের প্রথম লিঙ্গ-সমতাভিত্তিক শিশু সংসদ। এখানে অংশগ্রহণকারী ১৩ থেকে ১৭ বছর বয়সীদের মধ্যে মেয়ে প্রতিনিধি ছিল ৫০ শতাংশ এবং ছেলে প্রতিনিধি ছিল ৫০ শতাংশ।