দূষণ সামান্য কমতেই দিল্লি থেকে প্রত্যাহার করে নেওয়া হল বেশ কিছু নিষেধাজ্ঞা। তিন দিন আগে রাজধানী এবং সংলগ্ন এলাকাগুলিতে দূষণ মোকাবিলায় যে সর্বোচ্চ সতর্কতামূলক ব্যবস্থা নিয়েছিল কেন্দ্র, রবিবার তার বেশ কয়েকটি শিথিল করার সিদ্ধান্ত ঘোষণা করেছে এ ব্যাপারে নজরদারি চালানো কেন্দ্রীয় সংস্থা। নতুন সিদ্ধান্তে দিল্লিতে আবার ট্রাক ঢুকতে পারবে। এ ছাড়া রাজধানীর রাস্তায় ডিজেলচালিত গাড়ি চালানোয় যে নিষেধাজ্ঞা জারি করা হয়েছিল, তা-ও প্রত্যাহার করে নেওয়া হয়েছে রবিবার। দূষণ মোকাবিলায় তিন দিন আগেই দিল্লিতে কঠোর নিষেধাজ্ঞা জারি করেছিল কেন্দ্রীয় সংস্থা— কমিশন ফর এয়ার কোয়ালিটি ম্যানেজমেন্ট। যার জেরে থমকে গিয়েছিল রাজধানী এবং তার আশপাশের এলাকার শিল্প, কলকারখানাগুলিও। রবিবার সেই নিয়ন্ত্রণ শিথিল করায় আবার চালু হবে দিল্লি এবং সংলগ্ন এলাকার কলকারখানাগুলি। এ বিষয়ে কেন্দ্রের নজরদার সংস্থা জানিয়েছে, দিল্লির বাতাসে দূষণের মাত্রা অতি সামান্য হলেও কমেছে। ফলে এর আগে রাজধানীতে চতুর্থ বা সর্বোচ্চ স্তরের যে দূষণ মোকাবিলার পদক্ষেপ করা হয়েছিল, তা প্রত্যাহার করা হচ্ছে। তবে শুধু সর্বোচ্চ স্তরের সতর্কতামূলক ব্যবস্থাই প্রত্যাহার করে নেওয়া হচ্ছে। বাকি নিষেধাজ্ঞা জারি থাকবে। প্রাথমিক স্কুলগুলি বন্ধই থাকবে। অর্থাৎ দিল্লিতে আপাতত তৃতীয় স্তরের দূষণ মোকাবিলা সংক্রান্ত সতর্কতামূলক ব্যবস্থা জারি থাকবে। তবে এই ব্যবস্থায় হাইওয়ে, উড়ালপুল, সড়কপথ, ওভারব্রিজ তৈরি, মেরামতি এবং ভাঙার কাজ আবার চালু করা যাবে। বিদ্যুৎ এবং জল সরবরাহ সংক্রান্ত যে সমস্ত কাজ বন্ধ করা হয়েছিল, তা-ও আবার চালু করা যাবে।