নরসিংদীর হাঁড়িধোয়া নদী দূষণে দায়ী তিন শিল্পপ্রতিষ্ঠানের বিরুদ্ধে পরিবেশ সংরক্ষণ আইন অনুযায়ী ব্যবস্থা নেওয়ার নির্দেশ দিয়েছেন হাইকোর্ট। জনস্বার্থে করা এক রিট আবেদনের পরিপ্রেক্ষিতে বিচারপতি জে বি এম হাসান ও বিচারপতি রাজিক আল জলিলের সমন্বয়ে গঠিত হাইকোর্ট বেঞ্চ সোমবার এ আদেশ দেন। প্রতিষ্ঠান তিনটি হলো– সুরমা (শীতল সাহা) ডায়িং অ্যান্ড প্রিন্টিং মিলস, মেসার্স সোবহান টেক্সটাইল অ্যান্ড ডায়িং (সফি উল্লাহ ডায়িং) এবং শিল্পী টেক্সটাইল ডায়িং অ্যান্ড প্রসেসিং মিলস লিমিটেড (বর্তমান নাম ঈগল টেক্সটাইল)। এর আগে ২০২৩ সালের ১৮ এপ্রিল আদালত রুল জারির পাশাপাশি অবৈধ দখলদারদের তালিকা দেওয়ার জন্য নরসিংদী জেলা প্রশাসককে নির্দেশ দেন। পরবর্তী সময়ে তালিকা দাখিলের পর অবৈধ দখলদারদের উচ্ছেদ করে আদালতে প্রতিবেদন দাখিলের জন্য নির্দেশ দেওয়া হয়। গতকাল জেলা প্রশাসকের পক্ষে আদালতে প্রতিবেদন দাখিল করে দুটি বাড়ি, একটি দোকান, দুটি দোতলা ভবন ও একটি বরফ তৈরির কারখানা উচ্ছেদ করা হয়েছে বলে জানানো হয়। আদালত জেলা প্রশাসককে ১৫ দিনের মধ্যে ব্যবস্থা নিতে নির্দেশ দেন। এ ছাড়া ব্যবস্থা নিয়ে আদালতে প্রতিবেদন দাখিলের নির্দেশ দেওয়া হয়েছে। হিউম্যান রাইটস অ্যান্ড পিস ফর বাংলাদেশের পক্ষে রিট করেন সারওয়ার আহাদ চৌধুরী ও রিপন বাড়ৈ।