বরিশালের গৌরনদী উপজেলার পালরদী নদীর দুই তীর যেন দখলের প্রতিযোগিতা চলছে। দখলদাররা সেখানে পাকা-আধা পাকা স্থাপনা গড়ে তোলায় ছোট হয়ে আসছে নদীর আয়তন। স্থানীয় প্রশাসন তাদের উচ্ছেদের জন্য কোনো কার্যকর পদক্ষেপ নিচ্ছে না। পালরদী নদীর নাব্যতা হ্রাসের কারণে ঢাকা-গৌরনদী নৌ-রুটের লঞ্চ ৩ নভেম্বর থেকে গৌরনদী ও টরকী বন্দর লঞ্চঘাটে আসতে পারছে না। এতে ব্যবসায়ী ও লঞ্চযাত্রীরা চরম দুর্ভোগ পোহাচ্ছে। সরেজমিন দেখা গেছে, পৌর শহরের গৌরনদী বন্দর, চরগাধাতলী, টরকীর চর, নতুন টরকী, উপজেলার পিঙ্গলাকাঠি, হোসনাবাদ, কয়ারিয়া, পার্শ্ববর্তী কালকিনি উপজেলার কালকিনি বন্দর, চর পাঙ্গাসিয়া, ঠেঙ্গামারা, শিকারমঙ্গল বাজার, চর বিভাগদি এলাকার ভেতর দিয়ে পুরনো পালরদী নদী প্রবাহিত রয়েছে। নদী পারের এসব বন্দর ও হাটবাজার এলাকায় নদী ভরাট করে প্রভাবশালীরা বসত ঘর, দোকানপাট, কল কারখানা গড়ে তুলে নদীর বিস্তীর্ণ এলাকা দখল করে ফেলেছে। অভিযোগ রয়েছে, গৌরনদী বন্দর, টরকীর চর, নতুন টরকী, চরগাদাতলী, পিঙ্গলাকাঠি, হোসনাবাদ, কয়ারিয়া, কালকিনি বন্দর, চর পাঙ্গাসিয়া এলাকায় দুই তীরে ৫ থেকে ৬শ’ ব্যবসা প্রতিষ্ঠান গড়ে তুলেছে প্রভাবশালীরা। তারা পাকা ভবন তুলে ডাল মিল, রাইস মিল, স’মিল, অয়েল মিল, পাকা-আধা পাকা দোকান চালু করেছে। পালরদী নদীর পশ্চিম তীরে গৌরনদী বন্দর, টরকীর চর, কালকিনি বন্দর অবস্থিত। পূর্বতীরে নতুন টরকীর হাট অবস্থিত। টরকীর চর এলাকায় পালরদী নদীর তীর ও নদীর মধ্যে বিস্তীর্ণ এলাকা দখল করে অর্ধশতাধিক প্রভাবশালী ব্যক্তি গড়ে তুলেছে শতাধিক অবৈধ স্থাপনা। গৌরনদী বন্দর এলাকায় ২ শতাধিক দখলদার পাকা-আধা পাকা অবৈধ স্থাপনা নির্মাণ করেছে। কালকিনি উপজেলার নতুন টরকীর হাট, পাঙ্গাসিয়া বাজার, ঠেঙ্গামারা বাজার, গৌরনদী উপজেলার পিঙ্গলাকাঠি বাজার, হোসনাবাদ বাজার এলাকার নদীর তীর দখল করে প্রভাবশালীরা আড়াই শতাধিক অবৈধ স্থাপনা গড়ে তুলেছে। কয়েকজন ব্যবসায়ী ও লঞ্চযাত্রী জানান, নাব্য হারিয়ে এক সময়ের খরস্রোতা গৌরনদী উপজেলার পালরদী নদী এখন মরা খালে পরিণত হয়েছে। নদীর কোথাও কোথাও এখন হাঁটু পানি। পালরদী নদীর নাব্যতা হ্রাসের কারণে ঢাকা-গৌরনদী নৌ-রুটের লঞ্চ তার শেষ গন্তব্যস্থল গৌরনদীর টরকী বন্দর লঞ্চঘাটে আসতে পারছে না। এমনকি গৌরনদী ও টরকী বন্দর লঞ্চঘাটের পন্টুনে এখন বড় কোনো নৌযান আসতে পারছে না। ৩ নভেম্বর থেকে লঞ্চ টরকী বন্দর থেকে ৯-১০ কিলোমিটার দূরবর্তী কয়ারিয়া লঞ্চঘাটে অবস্থান করে। পালরদী নদীতে এখন আর চলতে পারছে না বড় নৌযান। ২০-২৫ বছর ধরেই শুকনো মৌসুমে এ অবস্থা চলছে। ফলে গৌরনদী ও টরকী বন্দর, কসবা গো-হাট, শরিকল হাট, মাহিলাড়া হাট, বাটাজোর হাট, কালকিনি বন্দর, আগৈলঝাড়া বন্দরের ব্যবসায়ীরা গবাদিপশু ও বিভিন্ন মালামাল আনা-নেয়ার ক্ষেত্রে সীমাহীন দুর্ভোগে পড়েছেন। একই সঙ্গে লঞ্চযাত্রীরাও মহাবিপাকে পড়েছেন। আগে গৌরনদী-ঢাকা ও গৌরনদী-নারায়ণগঞ্জ নৌ-রুটে দৈনিক ৬টি লঞ্চ আসা-যাওয়া করত। নদী শুকিয়ে যাওয়ার কারণে বর্তমানে শুধু গৌরনদী-ঢাকা নৌ-রুটে মাত্র ২টি লঞ্চ যাতায়াত করছে। গত কয়েক বছর যাবত গৌরনদীর হোসনাবাদ বাজার থেকে নদী খনন শুরু করে নৌপরিবহন অধিদফতর। কিন্তু এ কার্যক্রম চলছে ঢিমেতালে। ময়লা-আবর্জনা ফেলে নদী দূষণ করা হচ্ছে। এ ব্যাপারে গৌরনদী ইউএনও খালেদা নাছরিন জানান, নদীর তীরে গড়ে ওঠা অবৈধ স্থাপনা আদেশ পেলেই উচ্ছেদ করা হবে। নদী দখল ও দূষণকারীদের কাউকে ছাড় দেয়া হবে না। এদের বিরুদ্ধে সারা দেশের মতো অচিরেই ব্যবস্থা গ্রহণ করা হবে বলে ইউএনও জানান।