দূষণ রোধে প্রয়োজনীয় পদক্ষেপ নেয়ার দাবিতে শনিবার রাজধানীর আজিমপুর এলাকায় মানববন্ধন করেছেন পরিবেশ কর্মীরা। সকালে অনুষ্ঠিত ওই কর্মসূচি থেকে তারা আট দফা দাবি জানিয়েছেন। পরিবেশ আন্দোলন মঞ্চ, সুবন্ধন সামাজিক সংগঠন, সচেতন নগরবাসী, আলু বাজার বন্ধু সংঘ, প্রতিভা জাগরণী সংঘ, ঢাকা যুব ফাউন্ডেশন ও বিডি ক্লিকের যৌথ আয়োজনে আজিমপুর বাস স্ট্যান্ডের সামনে অনুষ্ঠিত এ কর্মসূচিতে বক্তারা বলেছেন, বায়ু দূষণ এক নীরব ঘাতক। সাধারণত শুষ্ক মৌসুমে বায়ু দূষণের তীব্রতা বাড়ে। কারণ এ সময় বাতাসে ধূলিকণার উপস্থিতি বেশি থাকে। শীতের শুরুতেই দেখা যায় মারাত্মক বায়ু দূষণে মানুষের জীবনে নাভিশ্বাস উঠে যায়। সুস্থ জীবন ও পরিবেশের জন্য বায়ু দূষণ বড় ধরনের বাধা। দূষিত বায়ুর কারণে প্রতিদিন হাজার হাজার মানুষ নানা রোগব্যাধিতে আক্রান্ত হচ্ছে। এরমধ্যে রয়েছে- সর্দি-কাশি, এলার্জি, ফুসফুসের অসুখ, শ্বাসকষ্ট, এজমা বা নিউমোনিয়া, চর্মরোগ, হৃদরোগ, স্ট্রোক, মানসিক অবসাদ, মাথাধরা, ঝিমুনি, স্মৃতিভ্রংশ, ক্যান্সার প্রভৃতি বিভিন্ন ধরনের রোগ। করোনার সংক্রমণ ও বিস্তার কমাতেও বায়ু দূষণ রোধ একটি কার্যকর পদক্ষেপ হতে পারে। আট দফা দাবির মধ্যে আছে- ইটভাটা থেকে সৃষ্ট দূষণ বন্ধে মালিকদেরকে জ্বালানি সাশ্রয়ী আধুনিক প্রযুক্তি ব্যবহারে বাধ্য করতে হবে, শুষ্ক মৌসুমে ধুলার দূষণ প্রতিরোধে সিটি কর্পোরেশনকে সঠিকভাবে রাস্তা পরিষ্কার এবং যথাযথ বর্জ্য ব্যবস্থাপনার পাশাপাশি ধুলা ছড়িয়ে পড়া বন্ধে নিয়মিত রাস্তায় পানি ছিটাতে হবে, রাস্তা-ঘাট ও ভবন নির্মাণের ফলে সৃষ্ট ধুলাবালি নিয়ন্ত্রণের জন্য নির্মাণকারীরা যাতে নির্মাণের এলাকা ঢেকে রাখেন এবং পানি ছিটানোর পাশাপাশি দূষণসংক্রান্ত নিয়মাবলী মেনে চলেন তা নিশ্চিত করতে হবে, যত্রতত্র সিটি কর্পোরেশনের সংগৃহীত বর্জ্য পুড়ানো বন্ধ করতে হবে, শিল্পকারখানর বায়ু দূষণ কমাতে ইটিপি ব্যবহারে বাধ্য করতে হবে, যানবাহন ও নৌযান থেকে দূষণ এবং কালো ধোঁয়া নির্গমন রোধ করার জন্য কঠোর পদক্ষেপ গ্রহণ করতে হবে, সেবাদানকারী সংস্থাগুলোর খোঁড়াখুঁড়ি কাজের সমন্বয় সাধন করা ও বায়ু দূষণের ভয়াবহতা সম্পর্কে অবহিত করতে ব্যাপক জনসচেতনতামূলক কর্মসূচি গ্রহণ করতে হবে।