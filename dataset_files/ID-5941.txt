পণ্ডিতরা নিশ্চয়ই জানেন, সাধারণ পাঠকের জন্য সহজ করে বলা যাক। বৈশ্বিক বিপদ হিসেবে আবির্ভূত জলবায়ু পরিবর্তনের অভিঘাত মোকাবিলার দুটি প্রধান পথ রয়েছে। একটি হচ্ছে 'মিটিগেশন' বা পৃথিবীতে উষ্ণতার জন্য দায়ী গ্রিনহাউস গ্যাস নিঃসরণ হ্রাস; অপরটি হচ্ছে 'অ্যাডাপটেশন' বা বৈশ্বিক উষ্ণায়ন তথা জলবায়ু পরিবর্তনের কারণে যেসব অভিঘাত আসবে তার সঙ্গে খাপ খাইয়ে নেওয়া। অ্যাডাপটেশনের বাংলা প্রতিশব্দ 'অভিযোজন' হালে চালু হয়েছে। যেমন উষ্ণতা বৃদ্ধির ফলে সমুদ্রপৃষ্ঠের উচ্চতা বাড়ছে, ফলে উপকূলীয় এলাকায় লবণাক্ততা বিস্তৃত হচ্ছে। এখন লবণাক্ততা সহিষ্ণু ধানের জাত উৎপাদন হচ্ছে একটি অভিযোজন প্রক্রিয়া। যেমন জলবায়ু পরিবর্তনের অভিঘাতে দেশের কোনো কোনো এলাকা আগের তুলনায় বেশি সময় জলমগ্ন থাকছে। সেখানে ভাসমান সবজি ক্ষেত তৈরি একটি অভিযোজন প্রক্রিয়া। সেই অভিযোজন বিষয়ে গুরুত্বপূর্ণ একটি ঘটনা ঘটেছে মঙ্গলবার। ঢাকায় উদ্বোধন হয়েছে 'জিসিএ' দক্ষিণ এশীয় আঞ্চলিক কার্যালয়। আগারগাঁওয়ে অবস্থিত পরিবেশ অধিদপ্তরের ঝাঁ চকচকে নতুন ভবন থেকে অভিযোজন বিষয়ে বাংলাদেশ ও দক্ষিণ এশিয়ার সঙ্গে এর বৈশ্বিক কেন্দ্রের সংযোগ রক্ষা করবে। জলবায়ু পরিবর্তনের অভিঘাত মোকাবিলার প্রাতিষ্ঠানিক উদ্যোগের দিক থেকে এর গুরুত্ব বোঝা যায় উদ্বোধনী অনুষ্ঠান দেখেও। আমাদের প্রধানমন্ত্রী শেখ হাসিনা ও জাতিসংঘের সাবেক মহাসচিব বান কি মুন যৌথভাবে এই আঞ্চলিক কেন্দ্রের উদ্বোধন করেন। এতে নেদারল্যান্ডসের প্রধানমন্ত্রী মার্ক রুটে ছাড়াও বাংলাদেশ, ভারত, পাকিস্তান, নেপাল, ভুটান, মালদ্বীপের সংশ্নিষ্ট মন্ত্রীরা উপস্থিত ছিলেন ও বক্তব্য রেখেছেন। কৌতূহলী পাঠকের জন্য বলি- জিসিএ তথা 'গ্লোবাল সেন্টার অন অ্যাডাপটেশন' জলবায়ু পরিবর্তন বিষয়ে বৈশ্বিক ও বহুপক্ষীয় আন্তর্জাতিক উদ্যোগগুলোর একটি। জলবায়ু পরিবর্তনের অভিঘাত মোকাবিলায় যে সর্বব্যাপ্ত 'লড়াই' বিশ্বজুড়ে চলছে- সেখানে আন্তর্জাতিক উদ্যোগের সঙ্গে মাঠপর্যায়ের উদ্যোগের সংযোগ, রাষ্ট্রীয় খাতের সঙ্গে ব্যক্তি খাতের মধ্যস্থতা, জলবায়ু পরিবর্তনজনিত সংকটের সমাধান প্রস্তাব, প্রকল্পের অর্থায়ন ও অংশীদারিত্ব নিয়ে কাজ করে এই প্রতিষ্ঠান। নেদারল্যান্ডসভিত্তিক এই সংস্থা যদিও মাত্র ২০১৭ সালে প্রতিষ্ঠা হয়েছে; জলবায়ু পরিবর্তনের জগতে ইতোমধ্যে 'বিগ শট' হিসেবে প্রতিভাত। বান কি মুন, বিল গেটসের মতো বাংলাদেশেও বিপুল পরিচিত 'বিগ নেইম' জড়িত এর সঙ্গে। জিসিএ আঞ্চলিক কেন্দ্র ঢাকায় বসেছে বলে 'ধন্য' হওয়ারও দরকার নেই অবশ্য। কারণ জলবায়ু পরিবর্তনের জগতে বাংলাদেশও একটা 'পোস্টার কান্ট্রি'। জলবায়ু পরিবর্তনের অভিঘাত মোকাবিলায় বৈশ্বিক লড়াইয়ে বাংলাদেশ একটি অনুপ্রেরণার নাম। যেমন সেই ২০০৫ সালে আমরা যখন 'ন্যাশনাল অ্যাডাপটেশন প্রোগ্রাম অব অ্যাকশন' তৈরি করি, তখন উন্নত অনেক দেশও এ ব্যাপারে পিছিয়ে ছিল। ২০০৯ সালে গৃহীত হয়েছিল 'বাংলাদেশ জলবায়ু পরিবর্তন কৌশল ও কর্মপরিকল্পনা'। উন্নয়নশীল দেশগুলোর মধ্যে বাংলাদেশই প্রথম এ ধরনের দলিল প্রণয়ন ও গ্রহণ করে। শেখ হাসিনার টানা তিন মেয়াদের প্রধানমন্ত্রিত্বকালে জলবায়ু পরিবর্তনের অভিঘাত মোকাবিলার বিষয়টি রাষ্ট্রীয় নীতিনির্ধারণী সব দলিলে স্থান পেয়েছে। রূপকল্প ২০২১, প্রেক্ষিত পরিকল্পনা, ষষ্ঠ পঞ্চবার্ষিক পরিকল্পনা- সব গুরুত্বপূর্ণ রাষ্ট্রীয় দলিলে। সংবিধানের পঞ্চদশ সংশোধনীতে 'বর্তমান ও ভবিষ্যতের নাগরিকদের জন্য পরিবেশ সংরক্ষণ ও উন্নয়ন' নিশ্চিত করতে ১৮-ক ধারা সংযোজন পরোক্ষভাবে জলবায়ু পরিবর্তনের অভিঘাত মোকাবিলারই রাষ্ট্রীয় অঙ্গীকার। শুধু তাই নয়, অন্যান্য উন্নয়নশীল বা স্বল্পোন্নত দেশ যখন জলবায়ু পরিবর্তন মোকাবিলায় বহুপক্ষীয় তহবিল ও অনুদানের আশায় বসে, তখন বাংলাদেশ গঠন করে নিজস্ব তহবিল। যে কারণে জলবায়ু পরিবর্তন-সংক্রান্ত বৈশ্বিক মঞ্চগুলোতে বাংলাদেশ বা প্রধানমন্ত্রী শেখ হাসিনার রয়েছে বিশেষ অবস্থান। নীতি ও কাঠামোগত উদ্যোগ ছাড়াও খোদ অভিযোজন বিষয়ে বাংলাদেশ রয়েছে শীর্ষ সারিতে। সমাজভিত্তিক অভিযোজন সক্ষমতা, প্রকৃতিভিত্তিক সমাধান প্রভৃতি বিষয়ে বাংলাদেশের মানুষের উদ্ভাবন ও সক্ষমতা বহুল আলোচিত। আমাদের মানুষ হাজার বছর ধরে বন্যা, নদীভাঙন, ঘূর্ণিঝড়, জলোচ্ছ্বাসের সঙ্গে লড়াই করে টিকে রয়েছে। জলবায়ু পরিবর্তনের ক্রমসম্প্রসারমাণ অভিঘাতেও তারা রয়েছে অগ্রণী ভূমিকায়। কিন্তু অন্যান্য দুর্যোগের সঙ্গে জলবায়ু পরিবর্তনের অভিঘাত সম্পর্কিত দুর্যোগের পার্থক্য হচ্ছে, কার্বন নিঃসরণ নিয়ন্ত্রণে না এলে এর মাত্রা ক্রমেই বাড়তে থাকবে। প্রশ্ন জাগছে, আমরা কতদিন অভিযোজন করে যাব? জলবায়ু পরিবর্তন নিয়ে বৈশ্বিক পরিমণ্ডলে যে আলোচনা ও দরকষাকষি গত এক-দেড় দশক ধরে চলছে, তার মূলধারার চিন্তা ও তৎপরতা হচ্ছে- অভিযোজন বা 'অ্যাডাপটেশন' করবে মূলত তৃতীয় বিশ্ব। বাংলাদেশের মতো বিপন্ন দেশগুলো। আর উন্নত বিশ্ব করবে 'মিটিগেশন' বা নিঃসরণ হ্রাস। বহুল আলোচিত, ঢাকঢোল পিটিয়ে স্বাক্ষর করে অকার্যকর ফেলে রাখা প্যারিস চুক্তিতে নিঃসরণ কমানোর সুস্পষ্ট পথরেখা ও অঙ্গীকার রয়েছে। সেখানে বলা হয়েছে, শিল্প বিপ্লবের আগে, আঠারো শতকে, পৃথিবীর যে গড় তাপমাত্রা ছিল- চলতি শতকের শেষ নাগাদ সেখান থেকে দুই ডিগ্রি সেলসিয়াসের বেশি বাড়ানো যাবে না। সম্ভব হলে দেড় ডিগ্রি সেলসিয়াসে রাখতে হবে। আর সেটা করতে হলে শিল্প, কৃষি, যোগাযোগ, জীবনযাত্রার ক্ষেত্রে যথাসম্ভব কার্বন উদগিরণ বা নিঃসরণ বা গ্রিনহাউস গ্যাস উৎপাদন কমাতে হবে। এই নিঃসরণ কমানোর ক্ষেত্রে বাংলাদেশের মতো দেশের কিছু করার নেই। একটা হিসাব দিলে বিষয়টি পরিস্কার হবে। বৈশ্বিকভাবে গড়ে মাথাপিছু যে কার্বন নিঃসরণ হয়, বাংলাদেশের কার্বন নিঃসরণ তার ১৩ ভাগের এক ভাগ। নিঃসরণ মূলত হয় ইউরোপ ও আমেরিকার শিল্পোন্নত দেশগুলোতে। এমনকি চীন, ভারত, ব্রাজিলের মতো উন্নয়নশীল দেশে যে 'বিপুল' কার্বন নিঃসরণ হয়ে থাকে, বাংলাদেশের গড় হার তার চেয়েও অনেক কম। সাত ভাগের এক ভাগ মাত্র। কার্বন শুধু নিঃসরণ নয়, শোষণের প্রশ্নও আছে। বনভূমি, জলাভূমি কার্বন শোষণ করে থাকে। নির্বিচার দখল, দূষণ, বিসবুজীকরণের পরও বাংলাদেশে এখনও যে সবুজাভ বনভূমি ও নীলাভ জলাভূমি টিকে রয়েছে, তা কার্বন শোষণ করে থাকে। কেউ কেউ অঙ্ক কষে দেখান যে- আমাদের দেশে যে পরিমাণ কার্বন নিঃসরণ হয় এবং যে পরিমাণ শোষণ হয়, তাতে বৈশ্বিক জলবায়ু পরিবর্তনে আমাদের অবদান 'নেগেটিভ'। তারপরও প্যারিস চুক্তির আওতায় 'এনডিসি' (ন্যাশনালি ডিটারমিনড কন্ট্রিবিউশন্স) হিসাবে বাংলাদেশ প্রতিশ্রুতি দিয়েছে- ২০৩০ সাল নাগাদ শিল্প, জ্বালানি, যোগাযোগ প্রভৃতি খাতে ৫ শতাংশ কার্বন নিঃসরণ কমাবে। কিন্তু কার্বন নিঃসরণ কমানো যাদের মূল দায়িত্ব, সেই শিল্পোন্নত দেশগুলো যেন কানে তুলা দিয়ে বসে আছে। পিঠে কুলা বেঁধে বসে রয়েছে চীন, ভারত, ব্রাজিলের মতো উন্নয়নশীল দেশগুলোও। প্যারিস চুক্তির আওতায় তাদের স্বনির্ধারিত সীমা অনুযায়ী যদি কার্বন নিঃসরণ কমায়ও, তাহলেও এই শতাব্দীর শেষ নাগাদ আমাদের নীল গ্রহের উষ্ণতা শিল্প বিপ্লবের সময় থেকে সাড়ে তিন ডিগ্রি বেড়ে যেতে পারে বলে কেউ কেউ আশঙ্কা করছেন। তার মানে, আরও লবণাক্ততা, আরও নদীভাঙন, আরও ঘন ঘন বন্যা ও ঘূর্ণিঝড়। কার্বন নিঃসরণ যদি কমানো না যায়, তাহলে বাংলাদেশের মতো দেশে দুর্যোগ ও ভোগান্তি বাড়তেই থাকবে! যে কারণে অনেকে বলেন- 'মিটিগেশন ইজ দ্য বেস্ট অ্যাডাপটেশন'। কার্বন নিঃসরণ হ্রাসই হচ্ছে সর্বোত্তম অভিযোজন। জলবায়ু পরিবর্তন বিষয়ে গঠিত বৈশ্বিক উদ্যোগ ও প্রতিষ্ঠানগুলো সেদিকে কতটা নজর দিচ্ছে? এটাও মনে রাখতে হবে, আমাদের অভিযোজন ক্ষমতা অসীম হতে পারে না। উন্নত বিশ্বের পিঠ চাপড়ানি খেয়ে কেবল অভিযোজনে ঝাঁপিয়ে পড়ার আগে আরেকবার ভাবা দরকার বৈকি। অভিযোজনের সব দায় শুধু আমাদের মতো অভাজনের? মনে রাখতে হবে, অভিযোজনও কোনো ধন্বন্তরি দাওয়াই নয়। সস্তা তো নয়ই। এজন্য যে বিপুল অর্থায়ন প্রয়োজন, সেই সক্ষমতা বাংলাদেশের নেই। আবার অভিযোজনের খরচ জোগাতে গঠিত আন্তর্জাতিক তহবিলগুলো শোচনীয় ব্যর্থতার পরিচয় দিচ্ছে। শিল্পোন্নত দেশগুলোও প্রতিশ্রুতি দিয়ে বেমালুম ভুলে যাচ্ছে। আমরা ভুলতে পারছি না। কারণ এক গলা পানিতে দাঁড়িয়ে আর যাই হোক, বিপদের কারণ ও উদ্ধারের উপায় ভুলে আকাশের দিকে তাকিয়ে থাকা যায় না। লেখক ও গবেষক; মহাসচিব, রিভারাইন পিপল skrokon@gmail.com