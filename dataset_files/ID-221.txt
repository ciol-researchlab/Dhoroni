দেশের নদী রক্ষায় প্রতিষ্ঠান ও ব্যক্তিকে উৎসাহ দিতে ‘বঙ্গবন্ধু নদী পদক’ প্রদান করবে সরকার। নৌপরিবহন মন্ত্রণালয় ‘বঙ্গবন্ধু নদী পদক নীতিমালা ২০১৯’ সংক্রান্ত একটি খসড়া নীতিমালা প্রণয়ন করেছে। ঙ্গলবার (২৮ মে) প্রতিষ্ঠানটির পাঠানো সংবাদ বিজ্ঞপ্তিতে এই তথ্য জানানো হয়েছে। নদী রক্ষা বিষয়ক যে কোনো ক্ষেত্রে দৃশ্যমান অবদানের জন্য যে কোনো ব্যক্তি/সংস্থা/ প্রতিষ্ঠানকে ‘বঙ্গবন্ধু নদী পদক’ প্রদান করা হবে। উক্ত কাজে বিশেষ অবদানের জন্য কোনো সরকারি কর্মচারী বা প্রতিষ্ঠানকে এ পদক প্রদানে বাধা থাকবে না। দূষণ ও অবক্ষেপণের কারণে বাংলাদেশের অনেক নদীর মৃতপ্রায় অবস্থা, আবার অনেক নদী অবৈধভাবে দখল করা হচ্ছে। ‘বঙ্গবন্ধু নদী পদক’ জেলা পর্যায়ে একটি এবং জাতীয় পর্যায়ে তিনটি প্রদান করা হবে। জেলা পর্যায়ে ব্যক্তি/প্রতিষ্ঠান, সরকারি, বেসরকারি ও স্বায়ত্বশাসিত সংস্থাকে বিশেষ অবদানের জন্য ১৮ ক্যারেট মানের ১৫ গ্রাম ওজনের একটি স্বর্ণপদক, নগদ ৩০ হাজার টাকা ও সার্টিফিকেট প্রদান করা হবে। জাতীয় পর্যায়ে ব্যক্তি/প্রতিষ্ঠান, সরকারি, বেসরকারি ও স্বায়ত্বশাসিত সংস্থাকে বিশেষ অবদানের জন্য ১৮ ক্যারেট মানের ২৫ গ্রাম ওজনের স্বর্ণপদক, নগদ ৫০ পঞ্চাশ হাজার টাকা ও সার্টিফিকেট প্রদান করা হবে। পদক প্রদান সংক্রান্ত নীতিমালা অনুসারে উপজেলা, জেলা, বিভাগীয় এবং জাতীয়/কেন্দ্রীয় কমিটি গঠন করা হয়েছে। প্রতি বছর সেপ্টেম্বর মাসে ‘বিশ্ব নৌদিবস’-এ অথবা প্রধানমন্ত্রীর সুবিধাজনক সময়ে এ পদক প্রদান করা যেতে পারে। নৌপরিবহন মন্ত্রণালয় পুরস্কারের সংখ্যা ও মূল্যমান বাস্তবতার নিরিখে পরিবর্তন করতে পারবে।