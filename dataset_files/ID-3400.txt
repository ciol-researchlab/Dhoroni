বিশ্বব্যাপী যেভাবে পরিবেশ দূষণ হচ্ছে, জলবায়ু পরিবর্তনে যে হারে গাছ কমছে তা সবার জন্য মাথাব্যথার কারণ হয়ে দাঁড়িয়েছে। তবে আশার কথা, বিজ্ঞানীরা থেমে নেই। নিজ উদ্যোগে পরিবেশ রক্ষায় কাজ করছেন তারা। এমন একটি উদ্যোগ নিয়েছেন যুক্তরাষ্ট্রের আরিজোনা স্টেট ইউনিভার্সিটির কিছু বিজ্ঞানী। তাদের একটি উদ্ভাবন সম্প্রতি বেশ আলোড়ন তুলেছে। আরিজোনা স্টেট ইউনিভার্সিটির পরিচালক কজ লেকনার একটি মডেল নিয়ে সতীর্থদের সঙ্গে কাজ করছেন। এ মডেল অনুযায়ী কৃত্রিম গাছ বানানো হবে, যা রাখা হবে প্রচুর যানবাহন চলাচল করে এমন রাস্তার ধারে। বিশেষভাবে নির্মিত এসব গাছ প্রচুর কার্বন-ডাই অক্সাইড শোষণ করতে পারে। এসব গাছ প্রাকৃতিক গাছের চেয়ে অনেক বেশি কার্বন-ডাই অক্সাইড শোষণ করতে পারে। এখন কথা হল, এসব কার্বন-ডাই অক্সাইড দিয়ে কী করা হবে? তাছাড়া এগুলো কোথায় ডাম্প বা কিভাবে ধ্বংস করা হবে? এরও একটি উপায় বের করেছেন বিজ্ঞানীরা। তাদের কথায়, এ কৃত্রিম গাছ যে কার্বন-ডাই অক্সাইড শোষণ করবে তাকে এক ধরনের ‘ফাইবার’ বা আঁশে রূপান্তর করা সম্ভব, যা পরে বাড়িঘর নির্মাণ বা বিভিন্ন উৎপাদনমুখী কারখানায় কাঁচামাল হিসেবেও ব্যবহার করা যাবে। তবে কিছু বিজ্ঞানী এ তত্ত্ব নিয়ে সন্দেহ প্রকাশ করেছেন। অনেকেই বলছেন, এ কার্বন-ডাই অক্সাইড আদতেই এমন কোনো ফাইবারে রূপ দেয়া সম্ভব কি না? যদি সে রকম কোনো ফাইবার বানানো না যায়, তবে এর বিকল্প কী? কারণ এ বিপুল কার্বন-ডাই অক্সাইড নিয়ে তখন বর্তমানের চেয়ে আরও বেশি বিপদ হতে পারে। একদিন প্রতিদিন ডেস্ক