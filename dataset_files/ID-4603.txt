প্রচণ্ড গরমে মেক্সিকোতে কমপক্ষে ১০০ জনের মৃত্যু হয়েছে। গত দুই সপ্তাহে দেশটির কিছু এলাকায় তাপমাত্রা ৫০ ডিগ্রি সেলসিয়াসের কাছাকাছি পৌঁছেছে। এক প্রতিবেদনে এ তথ্য জানিয়েছে বার্তা সংস্থা রয়টার্স। প্রতিবেদনে বলা হয়, জুন মাসে মেক্সিকোতে তীব্র তাপপ্রবাহ বয়ে গেছে। এতে অন্তত ১০০ জনের মৃত্যু হয়েছে। মেক্সিকোর স্বাস্থ্য মন্ত্রণালয় জানায়, ১২ থেকে ২৫ জুনের মধ্যে তাপপ্রবাহে হাজারো মানুষ অসুস্থ হয়ে পড়েন। এতে অনেকের মৃত্যু হয়। ১৮-২৪ জুন এই ছয়দিনে দেশটিতে ৬৯ জনের মৃত্যু হয়। এছাড়া ১৪ এপ্রিল থেকে ৩১ মে পর্যন্ত আটজনের মৃত্যু হয়। স্বাস্থ্য মন্ত্রণালয় বলছে, প্রাথমিকভাবে জানা গেছে হিটস্ট্রোকের কারণে তাদের মৃত্যু হয়। উত্তর-পূর্বাঞ্চলীয় রাজ্য নুয়েভো লিওনে ৬৪ জন, প্রতিবেশী তামাউলিপাসে ১৯ জন ও মেক্সিকোর উত্তরাঞ্চলে সর্বাধিক সংখ্যক মৃত্যুর ঘটনা ঘটেছে। রাজ্য দুটি মার্কিন যুক্তরাষ্ট্রের টেক্সাস রাজ্যের পাশেই অবস্থিত। গরমের কারণে টেক্সাসেও অনেকেই অসুস্থ হয়ে পড়েছেন। মেক্সিকোর কর্তৃপক্ষ জানায়, এ সপ্তাহে উত্তর-পশ্চিমাঞ্চলীয় রাজ্য সোনোরাতে রেকর্ড-ব্রেকিং সর্বোচ্চ তাপমাত্রা ৪৯ ডিগ্রি সেলসিয়াসে উঠেছিল। মেক্সিকোতে গ্রীষ্মকালে গড় সর্বোচ্চ তাপমাত্রা সাধারণত ৩০-৪৫ ডিগ্রি সেলসিয়াসের মধ্যে থাকে। কর্তৃপক্ষ সতর্কতা জারি করে জানায়, আগামী ১ জুলাই থেকে আরেকটি তাপপ্রবাহ শুরু হতে পারে। বিজ্ঞানীরা বলছেন, বৈশ্বিক উষ্ণতা আবহাওয়ার এ অবস্থা তৈরি করেছে। এজন্য অনেক দেশে রেকর্ড উচ্চ তাপমাত্রা সৃষ্টি হয়েছে। মে মাসে, জাতিসংঘ একটি সতর্কতা জারি করে জানায়, ২০২৩ থেকে ২০১৭ সালের সময়টি সবচেয়ে উষ্ণতম পাঁচ বছরের সময়কাল হতে পারে। গ্রিনহাউস গ্যাস নির্গমন ও এল নিনোর সংমিশ্রণ বিশ্বব্যাপী তাপমাত্রা বৃদ্ধিতে ভূমিকা রাখছে।