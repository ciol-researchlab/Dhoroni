সারাদেশে বৈদ্যুতিক গাড়ির (ইলেকট্রিক ভেহিক্যাল-ইভি) চার্জিং নেটওয়ার্ক গড়ে তুলতে সিজি রানার বাংলাদেশ লিমিটেড ও জেনেক্স ইনফ্রাস্ট্রাকচার লিমিটেড চুক্তি করেছে। রাজধানীর তেজগাঁওয়ে রানার গ্রুপের প্রধান দপ্তরে চুক্তি সই করেন সিজি রানার বাংলাদেশ লিমিটেডের চেয়ারম্যান হাফিজুর রহমান খান, প্রতিষ্ঠানটির ভাইস চেয়ারম্যান মো. মোজাম্মেল হোসেন, জেনেক্স ইনফ্রাস্ট্রাকচার লিমিটেডের ব্যবস্থাপনা পরিচালক মোহাম্মদ তানজিদুল আলম ও প্রতিষ্ঠানটির চিফ অপারেটিং অফিসার সৈয়দ শফিকুল হাসান। সারাদেশে বৈদ্যুতিক গাড়ির (ইভি) ব্যবহার উৎসাহিত করতে চার্জিং স্টেশন স্থাপন নীতিমালা ছাড়াও নতুন নীতিমালা করা হয়েছে। ২০৩০ সালের মধ্যে ৩০ শতাংশ বৈদ্যুতিক বাহন নিশ্চিত করার লক্ষ্যে ইলেকট্রিক মোটরযান নিবন্ধন ও চলাচল-সংক্রান্ত নীতিমালা-২০২৩ বাস্তবায়নে উদ্যোগ নেওয়া হয়েছে। লক্ষ্য পূরণে যাত্রীদের বৈদ্যুতিক গাড়ি ব্যবহারে আগ্রহী করতে সারাদেশে ইভি চার্জিং নেটওয়ার্ক গড়ে তোলা জরুরি। যার ধারাবাহিকতায় জেনেক্স ইনফ্রাস্ট্রাকচার চলতি বছরের মার্চের মধ্যে রাজধানী ঢাকাসহ জাতীয় মহাসড়কে ১০টি চার্জিং স্টেশন স্থাপনে পরিকল্পনা নিয়েছে। চলতি বছরের মধ্যে আরও বেশ কিছু চার্জিং স্টেশন স্থাপন করার মধ্য দিয়ে দেশজুড়ে টেকসই চার্জিং নেটওয়ার্ক স্থাপনে কাজ চলছে। বর্তমানে দেশে চারটি ইভি চার্জিং স্টেশন চালু। সিজি রানার বাংলাদেশের ক্রেতারা তাদের বৈদ্যুতিক গাড়ি ব্যবহারে নিরবচ্ছিন্ন ও স্বাচ্ছন্দ্যদায়ক চার্জিং সেবা গ্রহণ করতে পারবেন; পাবেন অগ্রাধিকার। রানার গ্রুপের চেয়ারম্যান হাফিজুর রহমান খান বলেন, স্মার্ট বাংলাদেশের লক্ষ্যপূরণে সবাই একযোগে কাজ করছি। জলবায়ু পরিবর্তন নিরলস পরিশ্রমকে ব্যর্থ করে দিতে পারে। সিজি রানার বাংলাদেশ বিশ্বাস করে, পৃথিবীকে সুরক্ষিত রাখতে মানুষ দায়বদ্ধ। জ্বালানি ব্যবহার কমিয়ে বৈদ্যুতিক গাড়ি ব্যবহারে গুরুত্ব দেওয়ার সঠিক সময়ই এখন।