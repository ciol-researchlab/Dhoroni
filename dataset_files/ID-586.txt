পর্যটনের লাগামছাড়া বিকাশ বহু ক্ষেত্রে ভারত-সহ বিশ্ব জুড়ে পরিবেশ এবং মানব সভ্যতার উপর বিরূপ প্রভাব ফেলেছে। তাই পরিবেশবান্ধব পর্যটন পরিকল্পনায় জোর দেওয়া হচ্ছে। তাতে শামিল ভারতও। এ জন্য ‘ট্র্যাভেল ফর লাইফ’ কর্মসূচি নেওয়া হয়েছে, জানাল কেন্দ্রীয় পর্যটন মন্ত্রক। মন্ত্রকের আঞ্চলিক (কলকাতা) দফতর বিশ্ব পর্যটন দিবস উপলক্ষ্যে বুধবার বিভিন্ন দূতাবাস, বিদেশি কার্যালয় এবং পর্যটন শিল্পের প্রতিনিধিদের উপস্থিতিতে এ রাজ্যে সেই কর্মসূচি ও প্রচারের সূচনা করে। মন্ত্রকের পূর্বাঞ্চলের ডেপুটি ডিরেক্টর জেনারেল সাগ্নিক চৌধুরীর বক্তব্য, বহু পর্যটন কেন্দ্র নির্দিষ্ট গণ্ডির মধ্যে কেন্দ্রীভূত হওয়ায় পরিবেশ ও স্থানীয়দের উপরে চাপ বাড়ছে। তাই ভারসাম্য বজায় রেখে পর্যটনের ধারাবাহিক উন্নয়নই কর্মসূচির মূল লক্ষ্য। তাতে গুরুত্ব পাবে গ্রামীণ পর্যটনের বিকাশ, পর্যটক ও পর্যটনে যুক্তদের সার্বিক পরিবেশের প্রতি সঠিক আচরণ ও ব্যবহারে জোর দেওয়া, পর্যটকদের স্থানীয় পরিবেশে মিশে সেখানকার সাংস্কৃতিক ও প্রাকৃতিক সৌন্দর্য উপভোগের ব্যবস্থা। সাংস্কৃতিক পর্যটনের উন্নয়নে কর্মরত উপদেষ্টা ‘বাংলা নাটক ডট কম’-এর সঙ্গে যৌথ ভাবে ওই দফতরের অফিসে অক্টোবর থেকে প্রতি শুক্রবার বিদেশি পর্যটকদের গ্রামীণ লোকসংস্কৃতির কর্মশালা চলবে।