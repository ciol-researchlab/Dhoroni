দখল-দূষণের হাত থেকে কর্ণফুলী নদী রক্ষায় এবার সাম্পান শোভাযাত্রা কর্মসূচি পালন করা হয়েছে। বৃহস্পতিবার কর্ণফুলী রক্ষায় চট্টগ্রাম ইতিহাস সংস্কৃতি গবেষণা কেন্দ্র ও কর্ণফুলী নদী সাম্পান মাঝি কল্যাণ সমিতি ফেডারেশনের উদ্যোগে আয়োজিত তিন দিনের কর্মসূচির দ্বিতীয় দিন এ শোভাযাত্রা হয়। এতে অংশ নেয় ইছানগর সদরঘাট, চরপাথরঘাটা অভয়মিত্রঘাট, সদরঘাট ও ব্রিজঘাট সাম্পান মাঝি কল্যাণ সমিতির তিন শতাধিক সাম্পান। আগামীকাল শুক্রবার বিকেল ৩টায় নগরীর অভয়মিত্র ঘাট থেকে চরপাথরঘাটা সিডিএ মাঠ এলাকায় অনুষ্ঠিত হবে সাম্পান খেলা। একই দিন সন্ধ্যায় চরপাথরঘাটা সিডিএ মাঠে বসবে চাটগাঁইয়া সাংস্কৃতিক মেলা। সাম্পান শোভাযাত্রায় প্রধান অতিথির বক্তব্যে চট্টগ্রাম মহানগর পুলিশ কমিশনার কৃষ্ণপদ রায় বলেন, কর্ণফুলী নদীর অবৈধ স্থাপনা উচ্ছেদে হাইকোর্টের নির্দেশনা আছে। রায় বাস্তবায়নে সব ধরনের সহযোগিতা করা হবে। উদ্বোধকের বক্তব্যে ডায়মন্ড সিমেন্টের চেয়ারম্যান আজিম আলী জানান, ছোটবেলা থেকে নদীতীরে বড় হয়েছেন। তাঁদের সামনেই কর্ণফুলীর স্বচ্ছ জল খারাপ হচ্ছে। এটা হতে দেওয়া যাবে না। চট্টগ্রাম ইতিহাস সংস্কৃতি গবেষণা কেন্দ্রের চেয়ারম্যান সাংবাদিক আলীউর রহমানের সঞ্চালনায় সাম্পান শোভাযাত্রা অনুষ্ঠানে কর্ণফুলী নদী সাম্পান মাঝি কল্যাণ সমিতি ফেডারেশনের সভাপতি এস এম পেয়ার আলীর সভাপতিত্বে বক্তব্য দেন চৌধুরী ফরিদ, শাহেদুর রহমান শাহেদ, হাসান মুরাদ বিপ্লব, লায়ন এম এন সাফা, জাহেদুর রহমান সোহেল, দিলরুবা খানম, জাফর আহমেদ, শাহ আলম, লোকমান দয়াল প্রমুখ।