দিল্লির বাতাসে দূষণের পরিমাণ একটু হলেও কমেছে। তাই বুধবার থেকে খুলে যাবে রাজধানীর সব প্রাথমিক স্কুল। সরকারি দফতরের ৫০ শতাংশ কর্মীর বাড়ি থেকে কাজ করার নির্দেশও বাতিল করা হয়েছে। সোমবার ঘোষণা করলেন দিল্লির পরিবেশমন্ত্রী গোপাল রাই। দিল্লির পাশাপাশি নয়ডার স্কুলও খুলছে বুধবার থেকে। সোমবার মন্ত্রী গোপাল বলেন, ‘‘দিল্লির সরকারি কর্মীদের বাড়ি থেকে কাজ করার নির্দেশ বাতিল করা হয়েছে। সোমবার থেকে সব সরকারি কর্মী দফতরে এসে কাজ করছেন।’’ জাতীয় সড়ক, রাস্তা, উড়ালপুল নির্মাণের উপর যে নিষেধাজ্ঞা ছিল, তা-ও তুলে নিয়েছে দিল্লি সরকার। এক মাত্র বেসরকারি নির্মাণের উপর এখনও নিষেধাজ্ঞা জারি থাকছে। সোমবার সকালেও দিল্লিতে বাতাসের গুণমান সূচক (এয়ার কোয়ালিটি ইনডেক্স) ছিল ‘খুব খারাপ’। গত তিন দিন এই সূচক ছিল ‘অতি ভয়াবহ’। সোমবার তা একটু ভাল হলেও সকালে এই একিউআইয়ের মাত্রা ছিল ৩৫২। শহরের মধ্যে এখন পণ্যবাহী ট্রাক প্রবেশেরও অনুমতি দিয়েছে সরকার। দূষণের কারণে গত ক’দিন তা বন্ধ ছিল। প্রসঙ্গত, বাতাসের গুণমানের সূচক ৩৫১ থেকে ৫০০ এর মধ্যে থাকলে বাতাসের মান ‘ভয়াবহ’ বলা হয়। ৫০০ ছাড়িয়ে গেলে তা হয়ে ওঠে ‘অতি ভয়াবহ’। গুণমানের এই সূচকটি নির্ভর করে বাতাসে ভাসমান সূক্ষ্ম ধূলিকণার পরিমাণ (পিএম-১০) এবং অতি সূক্ষ্ম ধূলিকণার পরিমাণ (পিএম ২.৫)-এর উপরে। কার্যত কোনও অঞ্চলে প্রতি ঘনমিটার বাতাসে পিএম ২.৫-এর উপস্থিতির হারই সেই অঞ্চলের বাতাসের গুণমানের সূচক।