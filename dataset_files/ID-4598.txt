বিশ্বজুড়ে চলছে ব্যাপক তাপপ্রবাহ। বৈশ্বিক উষ্ণতা পাল্লা দিয়ে বাড়ছে। ভাঙছে সব রেকর্ড। চীনও পুড়ছে দাবদাহে। এ অবস্থায় গরম থেকে বাঁচতে চীনারা ব্যাপকহারে “ফেসকিনি” ব্যবহার করছেন। শুক্রবার (২১ জুলাই) সংবাদ সংস্থা রয়টার্স এক প্রতিবেদনে জানায়, চীনে বাতাসের তাপমাত্রা ৩৫ ডিগ্রি সেলসিয়াস ছাড়িয়েছে। কিছু অঞ্চলে ভূপৃষ্ঠের তাপমাত্রা ৮০ ডিগ্রি সেলসিয়াস পর্যন্ত ছুঁয়েছে। দেশটির বাসিন্দা, পর্যটকরা ছোট ছোট পোর্টেবল ফ্যান নিয়ে ঘুরছেন। রোদের তীব্রতায় শরীরকে ঝলসে যাওয়া থেকে বাঁচাতে গা ঢেকে চলাফেরা করছেন। কারও কারও হ্যাটেও যুক্ত করা হয়েছে ছোট পোর্টেবল ফ্যান। এছাড়া রোদ থেকে বাঁচতে পুরো শরীর ঢাকা ফেসকিনি নামের এক পোশাক পরছে চীনারা। এই পোশাকে পুরো চেহারা ঢাকা পড়ে- চোখ ও নাকের জায়গায় থাকে শুধু ছিদ্র। এছাড়া দুই হাত ঢাকার জন্য থাকে আলাদা হাতা। চওড়া কোনাওয়ালা হ্যাট ও অতিবেগুনি রশ্মি-নিরোধক কাপড়ে তৈরি জ্যাকেটও ফেসকিনির অংশ। ওয়াং নামে এক ফেসকিনি বিক্রেতা রয়টার্সকে বলেন, “দুই-তিন বছর আগের মহামারির তুলনায় এখন বিক্রি অনেক ভালো। এ বছর বিক্রির পরিমাণ অনেক বেড়েছে।” বেইজিংয়ের পর্যটন এলাকায় মায়ের সঙ্গে বেড়াতে এসেছে লি জুয়ান। তাদের দুজনের পরনেই মাস্ক, যাতে চেহারা প্রায় পুরোটাই ঢাকা। ১৭ বছর বয়সি শিক্ষার্থী লি জুয়ানের ভাষ্য, “আমার মূল উদ্বেগের বিষয় হল সম্ভাব্য চর্মরোগ বা মুখে সূর্যের দাগ পড়ে যাওয়া।” চীনের রাষ্ট্রীয় টেলিভিশনে সম্প্রচার করা এক ভিডিওতে দেখা যায়, পর্যটকরা একটি ১২ মিটার লম্বা থার্মোমিটারের পাশে দাঁড়িয়ে সেলফি তুলছে। থার্মোমিটারটি সরাসরি জিনজিয়াংয়ের ফ্লেমিং পর্বতমালার ভূপৃষ্ঠের তাপমাত্রা দেখাচ্ছে। মাত্রাতিরিক্ত গরমের কারণে ২০১৯ সালে বিশ্বজুড়ে ৩ লাখ ৫৬ হাজার মানুষের মৃত্যু হয়েছিল বলে ধারণা করা হয়। তাপপ্রবাহের প্রত্যক্ষ ও পরোক্ষ ক্ষতির পরিমাণ সম্পর্কে এখনো সঠিক কোনো হিসাব নেই। তবে বিশ্ব স্বাস্থ্য সংস্থার ধারণা, ১৯৯৮ থেকে ২০১৭ সালের মধ্যে ১ লাখ ৬৬ হাজার মানুষ তাপপ্রবাহের কারণে মারা গেছে। শিল্পযুগ শুরুর পর থেকে এ পর্যন্ত বিশ্বের গড় তাপমাত্রা প্রায় ১.১ ডিগ্রি বেড়েছে। এ বছরের জুলাইয়ের প্রথম সপ্তাহে বিশ্বের গড় তাপমাত্রা ছিল ১৭.২৩ ডিগ্রি সেলসিয়াস; যা বিশ্বের তাপমাত্রার নতুন রেকর্ড। বিজ্ঞানীরা বলছেন, এই তাপমাত্রর বৃদ্ধির কারণ হচ্ছে জলবায়ু পরিবর্তন এবং “এল নিনো” নামে প্রাকৃতিক আবহাওয়াচক্র। প্রতি তিন থেকে সাত বছরের মধ্যে একবার এই এল নিনো দেখা দেয়- যখন তাপমাত্রা ক্রমাগত বৃদ্ধি পায়।