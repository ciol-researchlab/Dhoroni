রায়পুরে ডাকাতিয়া নদীর তীরে নির্বিচারে ফেলা হচ্ছে বর্জ্য। এসব বর্জ্য গড়িয়ে নদীর পানিতে মিশে যাচ্ছে। এতে দূষিত হচ্ছে পরিবেশ ও নদীর পানি। অন্যদিকে নদী দখল করে বড় বড় ইমারত নির্মাণ করছেন প্রভাবশালীরা। রোববার ইউএনও অনজন দাশের নেতৃত্বে ভ্রাম্যমাণ আদালত অভিযান চালিয়ে ডাকাতিয়া নদীর শহরের ধানহাটা এলাকায় কয়েকটি অবৈধ স্থাপনা ভেঙে দিয়েছে। স্থানীয়রা জানান, রায়পুর-খাসেরহাট সড়কের বংশী স্টিল ব্রিজ সংলগ্ন ডাকাতিয়া নদীর তীরে বেশকিছু হোটেল ও বিভিন্ন দোকান গড়ে উঠেছে। এসব হোটেলের বর্জ্য নদীতে ফেলা হচ্ছে। এ কারণে নদী ও পরিবেশও দূষিত হয়ে পড়ছে। এক সময় ঢাকা থেকে মেঘনা নদী হয়ে ডাকাতিয়া নদী দিয়ে রায়পুর হয়ে নৌপথে যাতায়াত করত মানুষ। কিন্তু এখন আর সে অবস্থা নেই। নদীতে বর্জ্য ও ময়লার স্তূপ থাকায় দুর্গন্ধে পানির কাছে যাওয়া যায় না। জানা যায়, আশির দশকে ঢাকায় যাতায়াতের জন্য ডাকাতিয়া নদীপথে লঞ্চ ও বড় ট্রলার ছিল এলাকাবাসীর একমাত্র বাহন। আর ব্যবসায়ীদের যাবতীয় মালামাল আনা-নেওয়া করা হতো নৌকায়। উপজেলা সহকারী কমিশনারের কার্যালয় (ধান হাটা) টার্মিনাল থেকে সদরঘাট পৌঁছাতে সময় লাগত প্রায় ছয় ঘণ্টা। এরপর স্থলপথের উন্নয়নে কিছু পরিবর্তন আসে। স্থলপথে এখন তিন ঘণ্টায় ঢাকায় পৌঁছাতে পারলেও নদীপথের সুবিধা থেকে বঞ্চিত হচ্ছেন এলাকাবাসী। নদীভাঙন ও বন্যার কবল থেকে রায়পুরের চার ইউনিয়নবাসীকে রক্ষা করতে সরকার মেঘনার মুখে বেড়িবাঁধ এলাকায় বাঁধ নির্মাণ করে। ফলে নদীপথ বন্ধ হয়ে যায়। নদীপথ বন্ধ হওয়ায় অবহেলিত ডাকাতিয়া এখন ময়লা-আবর্জনায় ভরে গেছে। হোটেলসহ অসচেতন ব্যবসায়ী কাঁচাবাজারের ময়লা-আবর্জনা নদীতে ফেলে দেন। এ ছাড়া শহরের ধানহাটা এলাকায় নদীর অংশে বাজারের হোটেলসহ বাসাবাড়ির সব বর্জ্যও নদীতে ফেলা হচ্ছে। স্থানীয় লোকজন জানান, নদীতে বর্জ্য ফেলায় তাদের অনেক অসুবিধা হচ্ছে। তাদের দাবি, ময়লা-আবর্জনা ফেলা বন্ধ করার জন্য স্থানীয় প্রশাসনের কঠোর হস্তক্ষেপ নেওয়া জরুরি। সরকার রায়পুর-হায়দরগঞ্জ সড়কের বাঁধের মুখে স্লুইসগেট নির্মাণ করে দিলে এলাকাবাসীর সুবিধা হবে। সেইসঙ্গে বর্ষা মৌসুমে পানি ছাড়লে কৃষি জমিতে পলি জমবে। রায়পুরের সমাজকর্মী লেখক আবদুর রব বলেন, ‘এ উপজেলায় কিছু লোক তাদের ব্যক্তিগত স্বার্থের জন্য হোটেলসহ বাসাবাড়ি নির্মাণ করে আমাদের প্রাণের ডাকাতিয়া নদী দূষণ করছেন। এটা জনগণ মেনে নেবে না। প্রশাসনকে বিষয়টি আমলে নিয়ে আইনগত ব্যবস্থা নিতে হবে। তা না হলে জনগণ আন্দোলন গড়ে তুলবেন।’ ডাকাতিয়া নদী বাঁচাতে ফেস্টুন, ব্যানার নিয়ে ‘ডাকাতিয়াকে বাঁচাও’ নামে একটি সংগঠন আন্দোলন-সংগ্রাম ও মানববন্ধন করছে। ইউএনও অনজন দাশ বলেন, বর্জ্য নদীতে না ফেলার জন্য সংশ্লিষ্ট সবাইকে বলা হয়েছে। তারপরও কেউ ফেললে খোঁজ নিয়ে আইনগত ব্যবস্থা নেওয়া হবে।