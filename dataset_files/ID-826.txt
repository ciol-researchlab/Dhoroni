ডিসেম্বরের শুরুতেই কলকাতার দূষণের পুরনো চেহারা দেখা গেল। গত এক সপ্তাহে (৭-১৩ ডিসেম্বর) শহরের বাতাসের গুণমান ‘খারাপ’ এবং ‘খুব খারাপ’-এর মধ্যে ঘোরাফেরা করেছে। এই সাত দিনের মধ্যে পাঁচ দিন কলকাতার বায়ুসূচক ছিল ‘খারাপ’। শেষ দু’দিন, অর্থাৎ সোম এবং মঙ্গলবার ওই সূচকের মান ছিল ‘খুব খারাপ’। কেন্দ্রীয় দূষণ নিয়ন্ত্রণ পর্ষদ সূত্রে এমনটাই জানা যাচ্ছে। তথ্য আরও জানাচ্ছে, সোম ও মঙ্গলবার কলকাতার বাতাসের মান দিল্লির থেকেও খারাপ ছিল। সোমবার রাজধানীর বায়ুসূচকের মান ছিল ২১৮ (খারাপ) ও কলকাতার ৩০৭ (খুব খারাপ)। মঙ্গলবার ওই দুই শহরের বায়ূসূচক ছিল যথাক্রমে ১৭৭ (মাঝারি) এবং ৩১৪ (খুব খারাপ)। রাজ্য দূষণ নিয়ন্ত্রণ পর্ষদের তথ্যও জানাচ্ছে, এ দিন শহরের বিভিন্ন জায়গায় বাতাসের মান খারাপ ও খুব খারাপই ছিল। যাদবপুর, রবীন্দ্রভারতী, ভিক্টোরিয়া মেমোরিয়াল, রবীন্দ্র সরোবর, ফোর্ট উইলিয়াম-সহ একাধিক জায়গায় নির্ধারিত সীমার থেকে অনেকটাই বেশি ছিল দূষণ। যদিও রাজ্য প্রশাসনের একাংশের বক্তব্য, শীতকালে পরিবেশগত কয়েকটি বিষয়ের উপরে দূষণের মাত্রা নির্ভর করে। সেগুলি কারও হাতে নেই। তার মধ্যে তাপমাত্রা কম থাকার কারণে বাতাসে ভাসমান ধূলিকণা ভূপৃষ্ঠের দিকে নেমে আসে। আবার, হাওয়ার গতিবেগ কম থাকার বিষয়টিও প্রভাবিত করে দূষণকে। কারণ, হাওয়া না দেওয়ার ফলে মাটির দিকে নেমে আসা ধূলিকণা ছড়িয়ে পড়তে পারে না। সেগুলি ঘন হয়ে থাকে। যার পরিপ্রেক্ষিতে পরিবেশবিদ মহলের একাংশের বক্তব্য, প্রাকৃতিক বিষয়কে কেউ অস্বীকার করছে না। কিন্তু যে বিষয়গুলি প্রশাসনের হাতে রয়েছে, তা ঠিক মতো পালন করা হয় কি? বায়ুদূষণ নিয়ে মামলাকারী সুভাষ দত্ত জানাচ্ছেন, ছ’মাসের মধ্যে ১৫ বছরের সমস্ত পুরনো যানবাহন বাতিল করার নির্দেশ গত জুলাইয়ে দিয়েছিল জাতীয় পরিবেশ আদালত। সেই রায়কে চ্যালেঞ্জ জানিয়ে রাজ্য সরকার সুপ্রিম কোর্টের দ্বারস্থ হয়। সেখানে পরিবেশ আদালতের রায়ে স্থগিতাদেশ দেয় দেশের সর্বোচ্চ আদালত। সুভাষবাবুর কথায়, ‘‘১৫ বছরের পুরনো গাড়ি বাতিলের মামলা বহু পুরনো। তার পরেও তা বাতিল করতে পারেনি রাজ্য!’’ পরিবেশকর্মীদের সংগঠন ‘সবুজ মঞ্চ’-এর সম্পাদক নব দত্তের বক্তব্য, ‘‘সমস্যাটা হল, উৎসে গিয়ে দূষণ নিয়ন্ত্রণের বিন্দুমাত্র সদিচ্ছা নেই প্রশাসনের। সেটা থাকলে ১৫ বছরের পুরনো গাড়ি এখনও রাস্তায় চলাচল করতে পারে না, অথবা নির্মাণস্থল, আবর্জনা পোড়ানো-সহ একাধিক মাধ্যমের থেকে দূষণ হতে পারে না।’’