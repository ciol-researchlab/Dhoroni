ভয়াবহ বিপর্যয়ের মুখে পড়েছে হবিগঞ্জে সুতাং নদী। পানি নষ্ট হয়ে মারাত্মক দুর্গন্ধ ছড়াচ্ছে। কুচকুচে কালো রঙ ধারণ করেছে। এতে প্রতিনিয়তই অসুস্থ হচ্ছেন নদীর তীরবর্তী গ্রামগুলোর হাজার হাজার বাসিন্দা। শ্বাসকষ্ট, চর্মরোগ থেকে শুরু করে এহেন কোনো রোগ নেই যা তাদের আক্রান্ত করছে না। নদীতে এখন আর মাছ নেই। আর নদীর বিষাক্ত পানিতে নেমে মরছে হাঁস, মোরগিসহ গবাদি পশু। অর্ধশতাধিক শিল্প কারখানার বর্জ্যে এমন অবস্থার সৃষ্টি হয়েছে। সরেজমিন ঘুরে জানা যায়, ভারতের ত্রিপুরা রাজ্য থেকে সুতাং নদীর উৎপত্তি। চুনারুঘাট উপজেলার ওপর দিয়ে বাংলাদেশ অংশে প্রবেশ করেছে নদীটি। পরে শায়েস্তাগঞ্জ হয়ে লাখাই উপজেলার ওপর দিয়ে মেঘনার শাখা নদীতে গিয়ে মিলিত হয়েছে। এ নদীর পানি দিয়েই আবাদ হতো চুনারুঘাট, শায়েস্তাগঞ্জ ও লাখাই উপজেলার বিস্তীর্ণ ফসলি জমি। নদী থেকে মাছ আহরণ করে জীবিকা নির্বাহ করত কয়েক হাজার জেলে পরিবার। এক সময় নদী দিয়ে বাঁশ আনা-নেয়া হতো। এর ওপর নির্ভর করেই শায়েস্তাগঞ্জের সুতাং বাজারে বাঁশের বিশাল হাট বসে। এখন এর সবই প্রায় বিলুপ্ত হতে চলেছে। জেলার মাধবপুর থেকে শায়েস্তাগঞ্জ পর্যন্ত পুরো এলাকা শিল্পাঞ্চল হিসেবে গড়ে উঠে। এসব শিল্প কারখানার অনেকেরই বর্জ্য শোধনাগার নেই। বড় কয়েকটি শিল্পপ্রতিষ্ঠান ছাড়া অনেকেই বর্জ্য শোধন না করেই ছেড়ে দিচ্ছেন। খাল, নালা দিয়ে এসব বর্জ্য নদীতে ছাড়া হচ্ছে। ফলে নদীর পানি নষ্ট হয়ে কালো আকার ধারণ করেছে। স্থানীয়রা জানান, নদীর পানির তীব্র দুর্গন্ধের মধ্যেই তাদের বসবাস করতে হচ্ছে। সকাল, সন্ধ্যা এবং রাতে গন্ধ বেশি হয়। অন্যদিকে পানি না পাওয়ার কারণে জমিতে ফসল উৎপাদন কমে গেছে। কৃষি কাজের জন্য সুতাং নদীর পানি ব্যবহার করা যাচ্ছে না। দিন দিন মানুষের রোগবালাই বাড়ছে। শ্বাসকষ্ট, চর্মরোগসহ নানা অসুখবিসুখ দেখা দিচ্ছে। নদীর বিষাক্ত পানিতে নেমে হাঁস, মোরগ, গবাদি পশু মারা যাচ্ছে। এলাকার মানুষের শরীর চুলকানি রোগ মহামারী আকারে দেখা দিয়েছে। করাব ইউনিয়নের ফুলতলি গ্রামের বৃদ্ধ কৃষক আরব আলী জানান, কোম্পানি আসার কারণে তাদের জীবন-জীবিকা দুর্বিষহ হয়ে পড়েছে। পানির অভাবে জমিতে ফসল উৎপাদন কমে গেছে। বাড়ির লোকজন শ্বাসকষ্ট, চর্মরোগসহ নানান রোগে আক্রান্ত হচ্ছেন। বাপার জেলা সম্পাদক ও খোয়াই রিভার ওয়াটারকিপার তোফাজ্জল সোহেল জানান, কয়েক বছর ধরে হবিগঞ্জের সদর ও মাধবপুর উপজেলায় কৃষি জমির ওপর অপরিকল্পিতভাবে গড়ে উঠেছে বিভিন্ন কলকারখানা। এসব কলকারখানার দুর্গন্ধযুক্ত বিষাক্ত বর্জ্য আশপাশের খাল ও নদীতে ফেলার ফলে ভয়াবহ দূষণ হচ্ছে।