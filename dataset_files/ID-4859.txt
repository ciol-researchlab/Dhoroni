স্কটল্যান্ডের গ্লাসগোতে জাতিসংঘের জলবায়ুবিষয়ক শীর্ষ সম্মেলন কপ২৬ চলছে। এতে সরাসরি অংশ নেননি রাশিয়ান প্রেসিডেন্ট ভ্লাদিমির পুতিন ও চীনা প্রেসিডেন্ট শি জিনপিং। তারা অনুপস্থিত থাকায় কঠোর সমালোচনা করেছেন মার্কিন প্রেসিডেন্ট জো বাইডেন। এক প্রতিবেদনে এ তথ্য জানিয়েছে ব্রিটিশ গণমাধ্যম বিবিসি। গতকাল মঙ্গলবার (২ নভেম্বর) সম্মেলনে এক বক্তৃতায় জো বাইডেন বলেন, জলবায়ুর মতো বড় ইস্যুতে রুশ প্রেসিডেন্ট ভ্লাদিমির পুতিন এবং চীনা প্রেসিডেন্ট শি জিনপিং উপস্থিত নেই। ক্রেমলিনের এক প্রেস বিজ্ঞপ্তির তথ্য অনুয়ায়ী, কপ২৬ সম্মেলনে মার্কিন প্রেসিডেন্ট জো বাইডেন বক্তব্য দেওয়ার আগে রুশ প্রেসিডেন্ট পুতিন ভার্চুয়ালি এক বৈঠকে অংশ নেন। ভ্লাদিমির পুতিন বন ব্যবস্থাপনাবিষয়ক এ বৈঠকে বলেন, বনভূমি সুরক্ষায় গুরুত্বপূর্ণ পদক্ষেপ নেবে রাশিয়া। সংগৃহীত ছবি এদিকে, চীন, রাশিয়া ও সৌদি আরবের ভূমিকা নিয়ে প্রশ্ন করা হয় প্রেসিডেন্ট বাইডেনকে। তিনি অভিযোগ করে বলেন, বিশ্বে নেতা হিসেবে নতুন ভূমিকা জাহির করার চেষ্টায় আছে চীন। কিন্তু জলবায়ু সম্মেলনে প্রেসিডেন্ট শি জিনপিংয়ের অনুপস্থিত থাকার বিষয়টি ‘একটি বড় ভুল’। যুক্তরাষ্ট্রের পর কার্বন ডাই অক্সাইড নিঃসরণে বিশ্বের অন্যতম শীর্ষ দেশ চীন। ইউরোপীয় ইউনিয়ন (ইইউ) ও ভারতের পর পঞ্চম অবস্থানে আছে রাশিয়া।