দূষিত বাতাসের শহরের তালিকায় চতুর্থ অবস্থানে উঠে এসেছে রাজধানী ঢাকা। মঙ্গলবার (৯ জুন) সকাল ৯টা ৮ মিনিটে বাতাসের মান সূচকে (একিউআই) ঢাকার স্কোর ছিল ১০১, যার অর্থ ঢাকার বাতাস অস্বাস্থ্যকর। ইন্দোনেশিয়ার জার্কাতা, দক্ষিণ আফ্রিকার জোহানেসবার্গ এবং ভারতের দিল্লি যথাক্রমে ১৮৩, ১৫৬ ও ১৫৬ স্কোর নিয়ে এ তালিকার শীর্ষ তিনে রয়েছে। উল্লেখ্য, প্রতিদিনের বাতাসের মান নিয়ে তৈরি করা একিউআই সূচক একটি নির্দিষ্ট শহরের বাতাস কতটুকু নির্মল বা দূষিত সে সম্পর্কে মানুষকে তথ্য দেয় এবং তাদের জন্য কোন ধরনের স্বাস্থ্য ঝুঁকি তৈরি হতে পারে তা জানায়। একিউআই স্কোর ১০১ থেকে ১৫০ হলে শিশু, বয়স্ক ও অসুস্থ রোগীরা স্বাস্থ্যঝুঁকিতে পড়তে পারেন। তবে, এ পরিস্থিতিতে সাধারণ জনগণের স্বাস্থ্যঝুঁকিতে পড়ার সম্ভাবনা কম। বাংলাদেশে একিউআই নির্ধারণ করা হয় দূষণের উপাদানের পরিমানের ওপর ভিত্তি করে। সেগুলো হলো- বস্তুকণা (পিএম১০ ও পিএম২.৫), নাইট্রোজেন ডাই অক্সাইড, কার্বন মনো অক্সাইড, সালফার ডাই অক্সাইড এবং ওজোন। জনবহুল ঢাকা দীর্ঘদিন ধরেই দূষিত বাতাস নিয়ে হিমশিম খাচ্ছে। তবে মধ্য জুন থেকে বৃষ্টিপাত শুরুর পর বাতাস পরিষ্কার হতে আরম্ভ করে। আর জুন থেকে অক্টোবর পর্যন্ত বর্ষার মৌসুমে বাতাসের মান মোটামুটি গ্রহণযোগ্য থাকে।