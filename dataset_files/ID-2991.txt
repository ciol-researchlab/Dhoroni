নাজমুন্নাহার নিপা বিজ্ঞান মানুষকে অনেক কিছু উপহার দিয়েছে, যা মানুষের জীবনকে করেছে সহজতর। বিজ্ঞানের সেই উপহারের কোনো কোনোটা মানুষের বিবেচনাবোধের অভাবে রূপ নিয়েছে অভিশাপে। দৈনন্দিন ব্যবহার্য প্লাস্টিক তার সবচেয়ে বড়ো উদাহরণ। অপেক্ষাকৃত সস্তা এবং বহনযোগ্য হওয়ায় দ্রুত জনপ্রিয়তা পেয়েছে। প্লাস্টিকের বিভিন্ন সামগ্রী ব্যবহারের পর বিশেষ করে পলিথিন ব্যাগ, প্লাস্টিকের বোতল, গৃহস্থালির প্লাস্টিক কিংবা বাণিজ্যিকভাবে ব্যবহূত প্লাস্টিক অধিকাংশই পুনর্ব্যবহার, পুনঃচক্রায়ন না করে যত্রতত্র ফেলা হচ্ছে—যা পরিবেশের জন্য অশনি সংকেত। প্লাস্টিক এমন এক রাসায়নিক পদার্থ যা পরিবেশের সঙ্গে মিশে যেতে কিংবা কারখানায় পুনঃপ্রক্রিয়াকরণ করতে অনেক সময় লাগে। তাই একে ‘অপচ্য পদার্থ’ হিসেবে আখ্যা দেওয়া হয়। এগুলো পরিবেশে বর্জ্য আকারে জমা হতে থাকে এবং নিয়মিত প্লাস্টিক পদার্থের ব্যবহার দূষণের মাত্রাকে বাড়িয়ে দেয়। হিসেব মতে, পরিবেশ থেকে মাত্র ৯ শতাংশ প্লাস্টিক পুনঃচক্রায়ন করা সম্ভব, যা পরিমাণে খুবই নগণ্য। পরিবেশের ওপর মারাত্নক প্রভাব ফেলে প্লাস্টিক। সাধারণত উদ্ভিদ, জলজ প্রাণী, দ্বীপ অঞ্চলের প্রাণীরা প্লাস্টিক বর্জ্যের জন্য মারাত্মক ক্ষতির সম্মুখীন হচ্ছে। এসব প্রাণীর বাসস্থান, খাবার সংগ্রহের স্থান এবং উদ্ভিদের খাবার গ্রহণের পথে বাধার সৃষ্টি করে প্লাস্টিক বর্জ্য। প্লাস্টিক বর্জ্যের কারণেই মাটির জৈব উপাদানের পরিমাণ হ্রাস পাচ্ছে এবং স্বাভাবিক পুষ্টি উপাদান উত্পাদন ব্যাহত হচ্ছে। বিশেষ করে জলজ পরিবেশে বিভিন্ন ধরনের প্রাণী খাবার হিসেবে ভয়ানক প্লাস্টিক গ্রহণ করছে, যার ফলে জলজ বাস্তুসংস্থানের ওপর ক্ষতিকর প্রভাব পড়ছে। পরোক্ষভাবে ক্ষতিগ্রস্ত হচ্ছে মানুষও। গবেষণায় দেখা গেছে, থাইরয়েডের হরমোনের অতিরিক্ত ক্ষরণের জন্য এই প্লাস্টিক দূষণ বিশেষভাবে দায়ী। আমাদের দৈনন্দিন জীবনের সঙ্গে প্লাস্টিকের ব্যবহার ওতপ্রোতভাবে জড়িয়ে আছে। ব্যবহার শেষে প্লাস্টিকের জায়গা হয় রাস্তায় না হয় ড্রেনে যা পরিণত হয় বর্জ্যে। তাই আমাদের প্রাধান্য দেওয়া উচিত এর পুনঃপ্রক্রিয়াকরণ, পুনঃব্যবহারের ওপর। সেইসঙ্গে প্লাস্টিকের ওপর আমাদের নির্ভরশীলতা কমিয়ে আনাও জরুরি। পুনর্ব্যবহার প্লাস্টিক বর্জ্যকে মূল্যবান সম্পদে পরিণত করে। এটি দরিদ্র জনগোষ্ঠীর আয়ের একটি ভালো মাধ্যম হতে পারে। বর্জ্য পদার্থের মধ্যে সাধারণত ধাতব এবং প্লাস্টিক সামগ্রী খুব বেশি দেখা যায়, যেগুলো পুনর্ব্যবহার করা খুবই সহজ। আমরা অনেকেই প্লাস্টিক পুনর্ব্যবহার না করে রিসাইক্লিং প্রক্রিয়ায় নতুন করে প্লাস্টিক তৈরি করতে উত্সাহিত হই। কিন্তু প্লাস্টিক পুনর্ব্যবহার করা গেলে নতুন প্লাস্টিক তৈরির চাহিদা অনেকাংশে কমিয়ে দিতে পারে। বিশেষ করে গৃহস্থালি প্লাস্টিক যেমন ফার্নিচার, ইলেক্ট্রিক্যাল সরঞ্জাম যত্রতত্র না ফেলে বা ধ্বংস না করে পুনর্ব্যবহারের জন্য বিক্রি করে দেওয়া যেতে পারে। এতে কাঁচামাল আমদানি এবং অর্থনীতির ওপর চাপ কমবে। পুনর্ব্যবহার কেবল পরিবেশেরই উপকার করে না, অর্থনীতি ও সামজিক অবস্থার ওপরেও ইতিবাচক প্রভাব ফেলে। বলা হয়ে থাকে অপরিচ্ছন্ন পরিবেশ সকল রোগের আধার। পরিবেশ পরিচ্ছন্ন থাকলে মানুষের রোগ-বালাই হওয়ার সম্ভাবনা কম থাকে। পুনর্ব্যবহার অন্যান্য বর্জ্য ব্যবস্থাপনার চেয়ে অত্যন্ত টেকসই বিকল্প পদ্ধতি হিসেবে গ্রহণযোগ্যতা অর্জন করেছে যা মাটি, পানি ও বায়ু দূষণ রোধে অনেকাংশে ভূমিকা রাখে। তাই প্লাস্টিক বর্জ্য পুনর্ব্যবহারের ওপর গুরুত্ব দিতে হবে এবং সাধারণ মানুষ যেন এ ব্যাপারে এগিয়ে আসে সেজন্য নিতে হবে কার্যকর পদক্ষেপ। প্লাস্টিক বর্জ্যের ক্ষতিকর দিক থেকে রক্ষা পেতে পুনর্ব্যবহার আবশ্যক। তাহলেই নিশ্চিত হবে টেকসই উন্নয়ন। ময়মনসিংহ