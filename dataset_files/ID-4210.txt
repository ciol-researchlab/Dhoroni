অপচনশীল প্লাস্টিক বর্জ্যে ভরে গেছে রামু উপজেলার প্রাণকেন্দ্র চৌমুহনী স্টেশন। বর্জ্যের দুর্গন্ধে পথচারী ও ব্যবসীয়রা অতিষ্ঠ। যত্রতত্র প্লাস্টিক বর্জ্য, পলিথিন ও খাবারের উচ্ছিষ্ট ফেলায় পানি নিষ্কাশনের নালা ও হাঁটাপথ বন্ধ হয়ে পড়েছে। সরেজমিন পরিদর্শনে দেখা যায়, রামু বালিকা উচ্চ বিদ্যালয়, রামু খিজারী সরকারি উচ্চ বিদ্যালয়, উপজেলা পরিষদ, রামু কেন্দ্রীয় কালীমন্দির, স্কুল, মসজিদ সংলগ্ন রামু-কক্সবাজার সড়কের উভয় পাশে প্লাস্টিক বর্জ্য ও পলিথিনের স্তুপ জমেছে। দুর্গন্ধযুক্ত আবর্জনার স্তূপে রয়েছে শপিং মল ও স্টোর ব্যবসায় কাপড় প্যাকিংয়ে ব্যবহৃত পলিথিন, প্লাস্টিকের পানির বোতল ও প্লাস্টিকের ব্যাগ। রামু চৌমুহনী বণিক সমবায় সমিতি সূত্রে জানা গেছে, রামু চৌমুহনী স্টেশনে শতাধিক মার্কেটে ৯০০ থেকে ১ হাজার দোকান রয়েছে। এর মধ্যে সাত শতাধিক দোকান মালিক ও ব্যবসায়ী রামু বণিক সমবায় সমিতির সদস্য। ব্যবসায়ীরা যত্রতত্র দোকানে ব্যবহৃত পলিথিন ও প্লাস্টিক বর্জ্য ফেলেন পরিবেশ দূষণ করছেন। এ বিষয়ে রামু চৌমুহনী বণিক সমবায় সমিতির সভাপতি অধ্যাপক রফিকুল আলম চৌধুরী বলেন, ‘দোকানের ব্যবহৃত প্লাস্টিক বর্জ্য নির্ধারিত স্থানে রাখতে এবং পুড়িয়ে ফেলতে বারবার বলা হয়েছে। তবুও মার্কেট ও দোকানের মালিক-কর্মচারীরা যত্রতত্র প্লাস্টিক বর্জ্য ফেলছেন। বণিক সমিতির পক্ষ থেকে তাদের আরেকবার সতর্ক করা হবে। ব্যবসাপ্রতিষ্ঠানের কর্মচারীরা জানান, চৌমুহনী স্টেশনে বর্জ্য ফেলার নির্দিষ্ট কোনো ডাস্টবিন নেই। তাই তারা বাধ্য হয়ে চৌমুহনী স্টেশনের সড়কের পাশের বিভিন্ন স্থানে প্লাস্টিক বর্জ্য ফেলছেন। বর্জ্য পুড়িয়ে ফেলতে মার্কেট মালিকরাও কোনো সংরক্ষিত স্থান রাখেননি। সুশাসনের জন্য নাগরিক ‘সুজন’ রামু উপজেলার সভাপতি মাস্টার মোহাম্মদ আলম বলেন, ‘রামুতে প্লাস্টিক বর্জ্যের সঠিক ব্যবস্থাপনা নেই। প্লাস্টিক বর্জ্য বোতল, চালের বস্তা, পলিথিন ব্যাগ অপচনশীল অবস্থায় দীর্ঘদিন থেকে যায়। দোকানে প্লাস্টিক, পলিথিন বিক্রি ও ব্যবহার এবং কারখানাগুলোতে পলিথিন উৎপাদন বন্ধ করা জরুরি।’ রামু চৌমুহনীর বাসিন্দা নাইক্ষ্যংছড়ি হাজি এম এ কালাম সরকারি কলেজের সিনিয়র প্রভাষক নীলোৎপল বড়ুয়া বলেন, ‘নিয়ন্ত্রণবিহীন ও বিশৃঙ্খল স্টেশনে পরিণত হয়েছে রামুর চৌমুহনী। চৌমুহনীকে কেন্দ্র করে যারা ব্যবসা করছেন, উপার্জন করছেন তারাই পরিবেশ নষ্ট করছেন, দূষণ করছেন।’ রামু উপেজলা স্বাস্থ্য ও পরিবার পরিকল্পনা কর্মকর্তা ডা. নোবেল কুমার বড়ুয়া বলেন, ‘প্লাস্টিক পদার্থে প্রচুর রাসায়নিক রঞ্জক মেশানো থাকে। এসব রঞ্জক কারসিনজেন হিসেবে কাজ করে ও অ্যান্ডোক্রিনকে ক্ষতিগ্রস্ত করে। গবেষণায় মানুষের রক্তে মাইক্রোপ্লাস্টিক দূষণ শনাক্ত হয়েছে। অপচনশীল রাসায়নিক দ্রব্য প্লাস্টিক বর্জ্য পরিবেশ ও স্বাস্থ্যের মারাত্মক ক্ষতি করে। মানুষ ও প্রাণীদেহের জন্য হুমকি হয়ে দেখা দেয়।’ তিনি আরও বলেন, ‘যে কোনো বর্জ্যই সঠিকভাবে নিষ্কাশন করা জরুরি। নালা-নর্দমায় প্লাস্টিক জমে থাকলে জলাবদ্ধতা হয়। পানি জমে থাকার কারণে নালা মশার প্রজনন ক্ষেত্র হয়ে যায়। ফলে ডেঙ্গু ও ম্যালেরিয়ার প্রকোপ বৃদ্ধি পায়। প্লাস্টিক সহজে নষ্ট হয় না এবং মাটিতে মিশে না। এ কারণে মাটির স্বাভাবিক উর্বরতা কমিয়ে দেয়। অনেক সময় প্লাস্টিকের বর্জ্য নদী বা জলাশয়ে জমে থাকে। এতে পানি দূষিত হয় যা মাছের জন্যও ক্ষতির কারণ।’ রামু প্রেস ক্লাব সভাপতি নীতিশ বড়ুয়া বলেন, ‘যত্রতত্র প্লাস্টিক বর্জ্য ফেলে পরিবেশকে মারাত্মক বিপর্যয়ের দিকে ঠেলে দিচ্ছেন ব্যবসায়ীরা। পরিবেশের ভারসাম্য রক্ষা করতে, প্লাস্টিক, পলিথিন ব্যবহার বন্ধ করতে হবে। এ বিষয়ে সামাজিক সচেতনতাও দরকার। যত্রতত্র ফেলা যাবে না ব্যবহৃত প্লাস্টিক বর্জ্য। নির্দিষ্ট জায়গায় রেখে পুড়িয়ে ফেলতে হবে।’