করোনা মহামারী আসার পর আমাদের সামনে এখন সবচেয়ে বড় চ্যালেঞ্জ কী? এর উত্তর হতে পারে, বিশ্বকে ভাইরাসমুক্ত এবং মানুষের নিরাপদ জীবন নিশ্চিত করা। কিন্তু মানুষের জীবন ও জীবিকার উৎস ‘নদী’কে দূষিত রেখে ভাইরাসমুক্ত বিশ্ব কি গড়া সম্ভব? এ দেশের অসংখ্য মানুষকে প্রতিনিয়ত নদীতে যেতে হয় জীবিকার তাগিদে। যারা জীবিকার জন্য দূষিত কোনো নদীর ওপর নির্ভরশীল, তারা এবং তাদের পরিবার কতটা ঝুঁকির মধ্যে রয়েছে, সে কথা কি আমরা কেউ চিন্তা করি? বস্তুত, স্বাভাবিক সময়েও পানিবাহিত নানা রোগে মানুষের আক্রান্ত হওয়ার খবর পাওয়া যায় প্রতিনিয়ত। কারণ, তাদের কাছে নিরাপদ পানির উৎস নেই। বাড়ির পাশে নদী থাকলেও অনেক ক্ষেত্রেই সে নদীর পানি তারা ব্যবহার করতে পারেন না মাত্রাতিরিক্ত দূষিত হওয়ার কারণে। নদী দূষণের কার্যক্রম আমাদের চারপাশে এখনও চলমান। এতে অচিরেই যে আরও কিছু নদীর মৃত্যু ঘটবে, সে ব্যাপারেও আভাস দিয়েছেন বিশেষজ্ঞরা। এ অবস্থায় স্বভাবতই প্রশ্ন জাগে, দূষণমুক্ত নদী নিশ্চিত না করে আমরা কীভাবে নিশ্চিত করব ক্ষতিকর ভাইরাসমুক্ত জীবন? কীভাবে গড়ব ভাইরাসমুক্ত বিশ্ব? এসব তথ্য ও প্রশ্ন উপস্থাপন করা হল এ কারণে যে, আজ বিশ্ব নদী দিবস। দিবসটি উদযাপনের ক্ষেত্রে অঞ্চলভিত্তিক প্রতিপাদ্য নির্ধারণ করা হয়ে থাকে। এ বছর বাংলাদেশের জন্য প্রতিপাদ্য নির্ধারণ করা হয়েছে- ‘ভাইরাসমুক্ত বিশ্বের জন্য চাই দূষণমুক্ত নদী’। বাংলাদেশে বিশ্ব নদী দিবস উদযাপনের প্রচলন শুরু করে রিভারাইন পিপল নামের একটি নদীভিত্তিক স্বেচ্ছাসেবী সংগঠন ২০১০ সালে। সে সময় উদযাপনের পরিধি সীমাবদ্ধ ছিল বিশ্ববিদ্যালয় পর্যায় এবং কিছু পরিবেশবাদী সংগঠনের মধ্যে। এখন অসংখ্য সংগঠনের পাশাপাশি সরকারি সংস্থার উদ্যোগেও পালিত হচ্ছে দিবসটি। এসব সংগঠন ও সংস্থার নানা উদ্যোগে নদীবিষয়ক সচেতনতা বেড়েছে মানুষের মধ্যে; একই সঙ্গে দখল ও দূষণমুক্ত রাখতেও বেড়েছে সরকারি উদ্যোগ। এটি ইতিবাচক তো বটেই, নদী রক্ষা আন্দোলনের সঙ্গে যুক্তদের জন্য আশার দিকও। বাস্তবতা হল, সরকারের পক্ষ থেকে যেসব পদক্ষেপ নেয়া হয়েছে, প্রয়োজনের তুলনায় তা যথেষ্ট নয়। আমরা জানি, নদীর দূষণ সীমানা মানে না। উজানে কোনো নদীতে দূষণ ছড়ানো হলে তার প্রভাব পড়ে ভাটি অঞ্চলে। এজন্য নদী সুরক্ষায় সচেতনতা সৃষ্টিতে উদ্যোগ সরকারিভাবে নিতে হবে অববাহিকাভিত্তিক এবং তৃণমূল পর্যায়ে। প্রত্যেক নদী দূষণমুক্ত রাখতে আইনের বাস্তবায়ন নিশ্চিত করতে হবে কঠোরভাবে। প্রসঙ্গত একটি প্রশ্ন স্বভাবতই ওঠে, গত এক দশকের কার্যক্রমে এ দেশের কত শতাংশ মানুষ সচেতন হয়েছেন নদী সুরক্ষার ব্যাপারে? এক্ষেত্রে আশাবাদী হওয়ার মতো উত্তর হয়তো মিলবে না। এজন্য আমরা চাইব, নদী সুরক্ষায় বিভিন্ন সংগঠন ও সংস্থার যেসব যৌক্তিক সুপারিশ রয়েছে, যেগুলো বাস্তবায়নের জন্য দীর্ঘদিন ধরে দাবি জানানো হচ্ছে, সেসব আমলে নিয়ে প্রয়োজনীয় পদক্ষেপ নেয়ার ক্ষেত্রে আরও অগ্রণী ভূমিকা পালন করবে সরকার। নদী সুরক্ষায় রাষ্ট্রের নীতিনির্ধারণী পর্যায় থেকে পদক্ষেপ নেয়া হলে তার সুফল যে খুব দ্রুতই পাওয়া যায়, তার প্রমাণ কিন্তু আমরা কিছু ক্ষেত্রে পেয়েছি। এ কার্যক্রম আরও ত্বরান্বিত হোক, বিশ্ব নদী দিবসে এটাই প্রত্যাশা। প্রতিটি নদীকে দূষণমুক্ত রাখতে পারলেই হয়তো গড়তে পারব ক্ষতিকর ভাইরাসমুক্ত আগামী। জাহিরুল ইসলাম : ব্যাংক কর্মকর্তা; নদীভিত্তিক স্বেচ্ছাসেবী সংগঠন রিভারাইন পিপলের সঙ্গে যুক্ত Zahirul.du@gmail.com