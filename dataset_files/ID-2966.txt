ঢাকার বায়ু আজও অস্বাস্থ্যকর। বৃহস্পতিবার (২৮ মার্চ) সকাল ৯টা ৭ মিনিটে এয়ার কোয়ালিটি ইনডেক্সে (একিউআই) দেওয়া তথ্য মতে ১৬৯ স্কোর নিয়ে দূষণের তালিকায় তৃতীয় স্থানে রয়েছে ঢাকা। বায়ুদূষণের এ তালিকায় ১৭৯ নিয়ে প্রথম স্থানে রয়েছে ভারতের দিল্লি। ১৭০ স্কোর নিয়ে দ্বিতীয় স্থানে রয়েছে থাইল্যান্ডের চিয়াং মাই। আইকিউএয়ারের মানদণ্ড অনুযায়ী, স্কোর ৫১ থেকে ১০০ হলে তাকে ‘মাঝারি’ বা ‘গ্রহণযোগ্য’ মানের বায়ু হিসেবে বিবেচনা করা হয়। ১০১ থেকে ১৫০ স্কোরকে ‘সংবেদনশীল গোষ্ঠীর জন্য অস্বাস্থ্যকর’ ধরা হয়। স্কোর ১৫১ থেকে ২০০ হলে তা ‘অস্বাস্থ্যকর’ বায়ু। স্কোর ২০১ থেকে ৩০০ হলে তাকে ‘খুবই অস্বাস্থ্যকর’ বায়ু ধরা হয়। ৩০১ থেকে তার ওপরের স্কোরকে ‘দুর্যোগপূর্ণ’ বা ‘ঝুঁকিপূর্ণ’ ধরা হয়। বিশেষজ্ঞদের মতে দিনের পর দিন ঢাকায় বায়ু দূষণ বেড়েই চলেছে। এর ৩টি প্রধান উৎস হলো- ইটভাটা, যানবাহনের ধোঁয়া ও নির্মাণ সাইটের ধুলো। বিশ্ব স্বাস্থ্য সংস্থার (ডব্লিউএইচও) তথ্য অনুসারে, বিশ্বে বায়ু দূষণের ফলে স্ট্রোক, হৃদরোগ, ক্রনিক অবস্ট্রাকটিভ পালমোনারি ডিজিজ, ফুসফুসের ক্যানসার এবং তীব্র শ্বাসযন্ত্রের সংক্রমণ বাড়ছে।