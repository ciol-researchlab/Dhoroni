দক্ষিণ দমদম পুরসভা এলাকায় ডেঙ্গির সংক্রমণ বেড়েই চলেছে। পুরসভা সূত্রের খবর, সেখানে আক্রান্তের সংখ্যা ৩০০ ছুঁইছুঁই। পুরসভার দাবি, ডেঙ্গি নিয়ন্ত্রণে আনার চেষ্টা চলছে। যদিও সংক্রমণের ঊর্ধ্বমুখী লেখচিত্র চিন্তা বাড়াচ্ছে। পুরসভা সূত্রের খবর, ৫, ২১ ও ৩১ নম্বর ওয়ার্ডে সংক্রমিতের সংখ্যা বেশি। কিছু দিন আগেই দেখা গিয়েছিল, ২১ এবং ৩১ নম্বর ওয়ার্ডের বিভিন্ন এলাকা ঝোপ-জঙ্গলে ভর্তি। শিশু উদ্যানের খেলার সামগ্রীতে জমা বৃষ্টির জলে ভাসছে ডেঙ্গিবাহী এডিস ইজিপ্টাই মশার লার্ভা। ওই দুই ওয়ার্ডের পুরপ্রতিনিধিদের অবশ্য দাবি, এলাকায় সাফাই, জমা জল সরানো, মশা নিয়ন্ত্রণে জোরকদমে কাজ চলছে। এক পুরকর্তা জানান, প্রতিটি ওয়ার্ডেই এই সমস্ত কাজে জোর বাড়ানো হয়েছে। তবে বাসিন্দাদের একাংশের মতে, বৃষ্টি এ বছর কম হচ্ছে। তাই মশাবাহিত রোগ ছড়ানোর অনুকূল পরিবেশ তৈরি হয়েছে। আগের চেয়ে পুরসভার তৎপরতা বাড়লেও জ্বর বা ডেঙ্গির সংক্রমণ কমেনি। পুরসভা সূত্রের খবর, দক্ষিণ দমদমে ডেঙ্গি আক্রান্ত এখন তিনশোর কাছাকাছি। অব্যবহৃত জমি, গুদাম, পরিত্যক্ত কারখানা পরিষ্কার রাখার পাশাপাশি নজরদারিতেও জোর বাড়ানো হচ্ছে। পুরসভার চেয়ারম্যান পারিষদ (স্বাস্থ্য) সঞ্জয় দাস জানান, যে তিনটি ওয়ার্ড থেকে সংক্রমণের খবর বেশি আসছে, সেখানে রোগ নিয়ন্ত্রণে বিশেষ জোর দেওয়া হচ্ছে। জল জমছে কি না, তা দেখতে ড্রোনের সাহায্য নেওয়ার কথাও ভাবা হচ্ছে।