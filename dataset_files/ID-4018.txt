বায়ুদূষণে আজ বুধবার সকাল ৯টায় বিশ্বের ১০০টি শহরের মধ্যে ঢাকার অবস্থান শীর্ষে। এই সময়ে আইকিউএয়ারের বাতাসের মানসূচকে ঢাকার স্কোর ২৬৭। এই স্কোরকে ‘খুবই অস্বাস্থ্যকর’ বলে বিবেচনা করা হয়। চলতি মাসে টানা দুই দিন ঢাকার বায়ু ছিল ‘দুর্যোগপূর্ণ’। এ ছাড়া বেশির ভাগ দিনই ছিল ‘অস্বাস্থ্যকর’। গতকাল মঙ্গলবার সকাল ১০টায় সূচকে ঢাকার অবস্থান ছিল তৃতীয়। স্কোর ছিল ১৭৭, যা ‘অস্বাস্থ্যকর’ বলে বিবেচিত। বায়ুদূষণের এই পরিস্থিতি নিয়মিত তুলে ধরে সুইজারল্যান্ডভিত্তিক প্রতিষ্ঠান আইকিউএয়ার। বাতাসের মান নিয়ে তৈরি করা এই লাইভ বা তাৎক্ষণিক একিউআই সূচক একটি নির্দিষ্ট শহরের বাতাস কতটা নির্মল বা দূষিত, সেটা সম্পর্কে মানুষকে তথ্য দেয়, সতর্ক করে। আইকিউএয়ারের মানদণ্ড অনুযায়ী, স্কোর ৫১ থেকে ১০০ হলে তাকে ‘মাঝারি’ বা ‘গ্রহণযোগ্য’ মানের বায়ু হিসেবে বিবেচনা করা হয়। ১০১ থেকে ১৫০ স্কোরকে ‘সংবেদনশীল গোষ্ঠীর জন্য অস্বাস্থ্যকর’ ধরা হয়। স্কোর ১৫১ থেকে ২০০ হলে তা ‘অস্বাস্থ্যকর’ বায়ু। স্কোর ২০১ থেকে ৩০০ হলে তাকে ‘খুবই অস্বাস্থ্যকর’ বায়ু ধরা হয়। আর ৩০১ থেকে তার ওপরের স্কোরকে ‘দুর্যোগপূর্ণ’ বা ‘ঝুঁকিপূর্ণ’ ধরা হয়। আজ সকাল ৯টায় বিশ্বে বায়ুদূষণে ঢাকার পর দ্বিতীয় অবস্থানে ছিল চীনের শেনইয়াং। শহরটির স্কোর ১৯৪। আর ১৭৬ স্কোর নিয়ে তৃতীয় অবস্থানে ছিল কিরগিজস্তানের বিশকেক। বায়ুদূষণ বেশি হলে সবচেয়ে বেশি ঝুঁকিতে থাকেন সংবেদনশীল গোষ্ঠীর মানুষ। এই গোষ্ঠীতে আছেন বয়স্ক, শিশু, অন্তঃসত্ত্বা ও জটিল রোগে ভোগা মানুষেরা। তাঁদের বিষয়ে বিশেষ যত্নবান হওয়া দরকার বলে পরামর্শ বিশেষজ্ঞদের। ঢাকার বায়ুদূষণের স্থানীয় উৎসগুলোর মধ্যে আছে যানবাহন ও কলকারখানার ধোঁয়া, নির্মাণকাজের দূষণ, আশপাশের ইটভাটার ধোঁয়া। ঢাকার বায়ুদূষণ থেকে বাঁচতে আইকিউএয়ার যে পরামর্শ দিয়েছে তার মধ্যে আছে, বাইরে বের হলে সংবেদনশীল গোষ্ঠীর মানুষকে অবশ্যই মাস্ক পরতে হবে।