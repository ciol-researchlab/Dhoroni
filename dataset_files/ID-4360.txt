রাজধানীসহ দেশের ৪৩ জেলায় মৃদু থেকে মাঝারি মানের তাপপ্রবাহ বইছে। এক দিনের ব্যবধানে দেশের তাপমাত্রা প্রায় ২ ডিগ্রি সেলসিয়াস বেড়েছে। আবহাওয়া অধিদপ্তর বলছে, আরও অন্তত দুই দিন এমন গরম চলতে পারে। এর মধ্যেই বঙ্গোপসাগরে দেখা দিয়েছে লঘুচাপ। দক্ষিণ-পূর্ব বঙ্গোপসাগর ও তৎসংলগ্ন দক্ষিণ আন্দামান সাগর এলাকায় লঘুচাপটি ঘণীভূত হতে পারে। পশ্চিমা লঘুচাপের বর্ধিতাংশ ভারতের পশ্চিমবঙ্গ ও তৎসংলগ্ন এলাকায় অবস্থান করছে। লঘুচাপটি মধ্য বঙ্গোপসাগরে আসতে পারে ১২ বা ১৩ মে। সেসময় এর প্রভাবে বাংলাদেশে কিছু বৃষ্টি হতে পারে বলে জানিয়েছেন আবহাওয়াবিদেরা। সোমবার (৮ মে) সকাল ৯টায় পরবর্তী ২৪ ঘণ্টার আবহাওয়ার পূর্বাভাসে বলা হয়েছে, রাজশাহী, খুলনা, বরিশাল বিভাগসহ ঢাকা, টাঙ্গাইল, ফরিদপুর, গোপালগঞ্জ, মানিকগঞ্জ, নারায়ণগঞ্জ, ময়মনসিংহ, রংপুর, দিনাজপুর, নীলফামারী, কুড়িগ্রাম, মৌলভীবাজার, চট্টগ্রাম, রাঙামাটি, চাঁদপুর, কুমিল্লা, ফেনী, নোয়াখালী ও বান্দরবান জেলার ওপর দিয়ে মৃদু থেকে মাঝারি ধরনের তাপপ্রবাহ বয়ে যাচ্ছে এবং তা অব্যাহত থাকতে পারে ও বিস্তার লাভ করতে পারে। রাজশাহী, খুলনা ও বরিশাল বিভাগে মোট জেলার সংখ্যা ২৪। এর পাশাপাশি ১৯ জেলায় তাপপ্রবাহ বইছে। সব মিলিয়ে তাপপ্রবাহ চলা জেলার সংখ্যা ৪৩। আবহাওয়ার পূর্বাভাসে বলা হয়েছে, অস্থায়ীভাবে আংশিক মেঘলা আকাশসহ সারাদেশের আবহাওয়া প্রধানত শুষ্ক থাকতে পারে। সারাদেশে দিন এবং রাতের তাপমাত্রা সামান্য বাড়তে পারে। আবহাওয়ার বিজ্ঞপ্তিতে বলা হয়েছে, দক্ষিণ-পূর্ব বঙ্গোপসাগর ও তৎসংলগ্ন দক্ষিণ আন্দামান সাগর এলাকায় একটি লঘুচাপ সৃষ্টি হয়েছে। এটি ঘনীভূত হতে পারে। পশ্চিমা লঘুচাপের বর্ধিতাংশ পশ্চিমবঙ্গ এবং তৎসংলগ্ন এলাকায় অবস্থান করছে। আবহাওয়া বিশেষজ্ঞরা মনে করছেন, চলতি মাসে সামগ্রিকভাবে দেশে স্বাভাবিক বৃষ্টিপাতের সম্ভাবনা আছে। বাংলাদেশে মে মাসে ২৭৭.৩ মিলিমিটার পর্যন্ত স্বাভাবিক বৃষ্টিপাত ধরা হয়। প্রথম সপ্তাহে গত ৪ মে আবহাওয়া অধিদপ্তর ময়মনসিংহে সর্বোচ্চ ৬৮ মিলিমিটার বৃষ্টিপাত রেকর্ড করেছে। ওই দিন নরসিংদীতে ৫০, টাঙ্গাইলে ৩৭, নিকলীতে ২৭, সিলেটে ২১, রাজশাহীতে ৪, ঢাকা-খুলনা ও রংপুরে ১ মিলিমিটার এবং বরিশালে সামান্য বৃষ্টিপাত রেকর্ড করেছে আবহাওয়া অধিদপ্তর। মাসের প্রথম দিনে কেবল গোপালগঞ্জে ৭ ও খুলনায় ৩ মিলিমিটার বৃষ্টিপাত রেকর্ড করা হয়। আবহাওয়া অধিদপ্তর জানায়, ঢাকা, রংপুর, ময়মনসিংহ, সিলেট ও বরিশালেও সামান্য বৃষ্টি হয়েছে। ৩ মে সর্বোচ্চ বৃষ্টি হয় চাঁদপুরে ৩৮ মিলিমিটার। এছাড়া বরিশালে ২২, নিকলীতে ৮, ঢাকায় ৭, খুলনায় ৬ ও রংপুর ১ মিলিমিটার বৃষ্টি রেকর্ড করা হয়। ৫ মে নোয়াখালীর মাইজদী কোর্টে সর্বোচ্চ ৫৩ মিলিমিটার এবং সিলেট ও বরিশালে সামান্য বৃষ্টি হয়। গত ৬ মে সিলেটে ৩৯ ও ঢাকায় ১২ মিলিমিটার বৃষ্টি রেকর্ড করেছে আবহাওয়া অধিদপ্তর। ৭ মে সারাদেশে কোথাও বৃষ্টি হয়নি।