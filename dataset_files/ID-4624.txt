প্রচণ্ড গরমের কারণে ২০২৩ সালে হজ পালন করতে গিয়ে ৫৯ জন বাংলাদেশি হজযাত্রীর মৃত্যু হয়েছে। ধর্ম বিষয়ক মন্ত্রণালয়ের সূত্রমতে, মৃত বাংলাদেশি হজযাত্রীদের মধ্যে ১২ জন নারী এবং ৪৭ জন পুরুষ। এর মধ্যে অধিকাংশই মারা গেছেন মক্কায়। বৃহস্পতিবার (২৯ জুন) এক দিনেই তীব্র গরমে হিট স্ট্রোকে সাতজনের মৃত্যু হয়েছে। গালফ নিউজের প্রতিবেদনে বলা হয়, বৃহস্পতিবার পর্যন্ত সৌদি আরবে সাড়ে ছয় হাজারেরও বেশি হজযাত্রী তীব্র গরমে হিট স্ট্রোকের শিকার হয়েছেন। সৌদি গণমাধ্যমে মন্ত্রণালয়ের মুখপাত্র ডক্টর মোহাম্মদ আল-আব্দুলআলি বলেছেন, বৃহস্পতিবার ভোরে মক্কার কাছে মিনা উপত্যকায় তাপমাত্রা ৪২ ডিগ্রি সেলসিয়াসে পৌঁছায়। এতে ওই হজযাত্রীরা হিটস্ট্রোকের শিকার হন। এ বছর হজযাত্রীদের সেবায় সৌদি আরবের হজের স্থানগুলোতে মোট ১৭২টি স্বাস্থ্যসেবা বুথ স্থাপন করা হয়েছে। মন্ত্রণালয় জানায়, হজযাত্রীদের স্বাস্থ্য পরিষেবা দেওয়ার জন্য ১৪০টি স্বাস্থ্য কেন্দ্র দ্বারা সমর্থিত ৩২টি হাসপাতাল বরাদ্দ করা হয়েছিল। বৈশ্বিক উষ্ণতা সাম্প্রতিক বছরগুলোতে সৌদির মরুভূমির জলবায়ুকে আরও গরম করে তুলেছে। কর্তৃপক্ষ জানায়, হিটস্ট্রোক ও অন্য অসুস্থতায় আক্রান্তদের চিকিৎসায় ৩২,০০০ জনের বেশি স্বাস্থ্যকর্মী নিয়োজিত ছিলেন। বিনামূল্যে পানির বোতল সরবরাহ করা হয়। কোভিড-১৯ পরবর্তী সময়ে এ বছর রেকর্ড পরিমাণ হজযাত্রী সৌদি আরব গেছেন বলে জানিয়েছে দেশটির কর্তৃপক্ষ। এ বছর সর্বোচ্চ বয়সসীমাও তুলে দেওয়া হয়েছে। ফলে বয়স্ক অনেকেই হজ পালন করতে যান। এ বছর বাংলাদেশ থেকে সরকারি ও বেসরকারি ব্যবস্থাপনা সদস্যসহ মোট ১ লাখ ২২ হাজার ৮৮৪ জন হজে যান। এর মধ্যে বিমান বাংলাদেশ এয়ারলাইন্স ১৫৯টি ফ্লাইটে ৬১ হাজার ১৫১ জন হজযাত্রী পরিবহন করে। সৌদি এয়ারলাইন্স ১১৩টি ফ্লাইটে ৪১ হাজার ৪৬৮ জন হজযাত্রী পরিবহন করেছে। ফ্লাইনাস এয়ারলাইন্স ৫৩টি ফ্লাইটে ২০ হাজার ২৩৬ জন হজযাত্রী পরিবহন করে।