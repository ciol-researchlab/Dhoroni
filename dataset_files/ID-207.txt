বান্দরবানের রুমা উপজেলার সাঙ্গু নদীর মুন লাই পাড়া, রুমাচর পাড়া ও পলিকা পাড়া ঘাট এলাকায় অবৈধভাবে বালু উত্তোলন করা হচ্ছে। এতে নদীতীরের কৃষি জমি বিলীন হচ্ছে, ব্যাহত হচ্ছে নৌ চলাচল। পাশাপাশি ব্যবহারের অনুপযোগী হয়ে পড়েছে নদীর পানি। খোঁজ নিয়ে জানা যায়, রুমা খালের মুখ এবং রুমাচর পাড়া ঘাটের মাঝামাঝি এলাকায় তিনটি মেশিনে ১০টি পাইপ বসিয়ে তোলা হচ্ছে বালু। সেখানে ১০ দিন ধরে শ্রমিক হিসেবে কাজ করছেন মিজান, সোহেল, রায়হান। শ্রমিকরা জানান, ছয়জন মিলে আবু বক্কর মেম্বারের অধীনে তারা বালু উত্তোলনের কাজ করছেন। শ্রমিক ও স্থানীয়দের সঙ্গে কথা বলে জানা গেছে, নদী থেকে বেআইনিভাবে বালু উত্তোলনের এই যজ্ঞে জড়িত ক্ষমতাসীন দলসহ বিভিন্ন রাজনৈতিক সংগঠনের নেতাকর্মীরা। তাদের মধ্যে ঘুরে-ফিরে এসেছে মো. হাসান মুরাদ, মো. মতলব, বক্কর মেম্বার, মো. দস্তগির, জুয়েল দাশ, মিল্টন মার্মা, প্রণব লাল চক্রবর্তী, একে মালেক এবং শাকিলের নাম। স্থানীয় মাঝি মুইম্রা অং মার্মা বলেন, “সাঙ্গু নদীর মাঝে বালু মেশিনের কারণে রুমা থেকে গ্যালেঙ্গ্যা বাজার এবং বলিপাড়া এলাকায় নৌ চলাচলে ব্যাহত হচ্ছে।” তিনি নদীর বালু উত্তোলন বন্ধে প্রশাসনের হস্তক্ষেপ কামনা করেছেন। রুমাচর পাড়ার বাসিন্দা উথোয়াই মং মার্মা জানান, ১০৫টি স্থানীয় পরিবার সম্পূর্ণ সাঙ্গু নদীর পানির ওপর নির্ভরশীল। কিন্তু গত বছর থেকে শুষ্ক মৌসুমে বালু তোলার কারণে নদীর পানি ঘোলা ও ব্যবহার অনুপযোগী হয়ে পড়ে। রুমাচর উপর পাড়া চসানু মারমা বলেন, “নদীর তীরে এ বছর ৪০ শতক জমিতে বিভিন্ন ধরনের সবজি চাষ করেছি। কিন্তু বালু উত্তোলনের কারণে তীর ভেঙে ক্ষেত নদীতে বিলীন হয়ে গেছে।” অবৈধ বালু উত্তোলনে জড়িত বক্কর মেম্বার বালু তোলার কথা স্বীকার করে ঢাকা ট্রিবিউনকে বলেন, “উন্নয়ন কার্যক্রমে ব্যবহার করার জন্য বালু উত্তোলন করা হচ্ছে।” তবে এক্ষেত্রে প্রশাসনের অনুমতি নেওয়া হয়নি বলেও তিনি। অনুমোদনের বিষয়ে জানতে চাইলে আরেক বালু উত্তোলনকারী মো. হাসান মুরাদ জানান, অনুমোদন নেই। সবাইকে “ম্যানেজ” করে তারা ব্যবসা করছেন। এ বিষয়ে রুমা উপজেলা নির্বাহী অফিসার (ইউএনও) সৈয়দ মাহবুবুল হক ঢাকা ট্রিবিউনকে বলেন, “গত সপ্তাহে অবৈধ বালু উত্তোলনকারীদের বিরুদ্ধে ভ্রাম্যমাণ আদালত বসিয়ে মোট দেড়া লাখ টাকা জরিমানা করা হয়েছিল।” বান্দরবান পরিবেশ অধিদপ্তরের সহকারী পরিচালক ফখর উদ্দিন চৌধুরী বলেন, “রুমায় সাঙ্গু নদী থেকে অবৈধভাবে বালু উত্তোলন করার বিষয়ে অভিযোগ পেয়েছি। তাদের বিরুদ্ধে অভিযান পরিচালনা করে পরিবেশ আইনে সর্বোচ্চ আইনি পদক্ষেপ নেওয়া হবে।”