গত ক'মাস ধরে পৃথিবী নামক গ্রহে মনুষ্য প্রজাতি এক অভূতপূর্ব অবিশ্বাস্য জীবনযাপন করছে। ঘরবন্দি করেছে কোটি কোটি মানুষকে। হাজার হাজার বছর ধরে যারা পৃথিবী জুড়ে দাপিয়ে বেড়িয়েছে, প্রাণ-প্রকৃতি আর জীববৈচিত্র্যের স্বাভাবিক ধারার বিরুদ্ধে দাঁড়িয়ে, তাকে যথেচ্ছ ব্যবহার ও ধ্বংস করে নিজেদের সভ্যতা গড়ে তুলেছে আজ তা সত্যি সত্যি বিরাট হুমকির মুখে। এ পর্যন্ত কোনো প্রাকৃতিক বা মানবসৃষ্ট দুর্যোগ মানুষকে এভাবে ঘরের চার দেয়ালে আটকে রাখতে পারেনি। কিন্তু কভিড-১৯ নামক এক ভাইরাস মানুষের স্বাভাবিক জীবন আচরণকে স্তব্ধ করে দিয়েছে। মানবকুলকে বাধ্য করছে আত্মরক্ষার প্রয়োজনে ঘরে বন্দি থাকতে। প্রকৃতিকে দুমড়েমুচড়ে দিয়ে মানুষ তার সভ্যতা আর উন্নয়নের শীর্ষে পৌঁছানোর যে গরিমা প্রকাশ করে আসছিল, আজ করোনাভাইরাস নামক অদৃশ্য এক প্রতিপক্ষ নির্মমভাবে তার প্রতিশোধ নিতে শুরু করেছে। মানুষকে ঘরে তুলে দিয়ে প্রকৃতি এখন নিজের মতো করে তার স্বাভাবিক রূপ-লাবণ্য নিয়ে নিজেকে সাজিয়ে তুলছে। মানুষ যখন মহাকাশ জয় করে চলেছে, জ্ঞান-বিজ্ঞান ও প্রযুক্তিকে কাজে লাগিয়ে তারা যখন চতুর্থ শিল্প বিপল্গবকে স্বাগত জানাচ্ছে, সমগ্র এই গ্রহকে এক বৈশ্বিক গ্রামে পরিণত করেছে, জল-স্থল-অন্তরিক্ষ যখন মানুষের নিয়ন্ত্রণে, তখন সবাইকে অবাক করে দিয়ে এই ভাইরাস বর্তমান সভ্যতা আর উন্নয়নের অন্তঃসারশূন্যতাকে উন্মোচন করে দিয়েছে। সমরশিল্পের জন্য উন্নত পুঁজিবাদী দেশগুলো যখন বিলিয়ন বিলিয়ন ডলার খরচ করছে, আকাশচুম্বী অট্টালিকা আর চোখ ধাঁধানো নগর গড়ে তুলছে, সমাজের একাংশের আত্মকেন্দ্রিক ভোগবাদিতা যখন চরমে, তখন দেখা গেল একটি ভাইরাসের কাছে তারা কত অসহায়! উন্নয়নের বর্তমান ধারা যদি অব্যাহত থাকে, করোনা মহামারি থেকে মানুষ যদি কোনো প্রয়োজনীয় শিক্ষা গ্রহণ না করে, তাহলে আগামীতে এ ধরনের নানা গুপ্তঘাতক জীবাণু সংক্রমণের আশঙ্কা থেকেই যাবে। গুপ্তঘাতক এসব ভাইরাসের সংক্রমণ থেকে বাঁচতে মানুষ এখন নিজের সুরক্ষায় স্বেচ্ছায় গৃহবাসকে বেছে নিয়েছে। গৃহবন্দিত্বকেই তারা নিরাপদ মনে করছে। কিন্তু এই অবরুদ্ধ জীবন কি তাদের এই সংক্রমণ থেকে বাঁচার নিরাপত্তা নিশ্চিত করতে পারছে? মাটি, পানি, বায়ু যদি বিষাক্ত থেকে যায়, প্রাণ-প্রকৃতি, জীববৈচিত্র্য যদি বিপন্ন ও বৈরী অবস্থায় থাকে, তাহলে গৃহবাস কি করে নিরাপদ থাকবে? নগর পুড়লে তো দেবালয়ও রক্ষা পাইনি, পাবে না। পৃথিবীর মানুষ আজ এমন এক প্রাণঘাতী ভাইরাসের মুখোমুখি, যার জন্য তাদের অধিকাংশেরই দায়দায়িত্ব নেই। গত কয়েক শতাব্দী ধরে, বিশেষ করে শিল্প বিপ্লবের পর প্রাণ-প্রকৃতি, জীববৈচিত্র্যকে যেভাবে ধ্বংস করা হয়েছে, বনাঞ্চলকে যেভাবে উজাড় করা হয়েছে, প্রকৃতির স্বাভাবিক ভারসাম্য নষ্ট করে নদীনালা, খালবিল দূষিত করে বায়ুমণ্ডলকে বিষাক্ত করে অতিরিক্ত কার্বন নিঃসরণের মধ্য দিয়ে বায়ুমণ্ডলের ওজোন স্তরকে যেভাবে নষ্ট করা হয়েছে, তার নেতিবাচক প্রতিক্রিয়ায় মানুষকে আজ অজানা অদৃশ্য ভয়ংকর সব জীবাণুর মুখোমুখি হতে হচ্ছে। বিজ্ঞানী, গবেষক ও পরিবেশবাদীরা এই দুইয়ের মধ্যে গভীর আন্তঃসম্পর্কের কথা অনেকদিন ধরে বলে আসছিলেন। বর্তমানকালে ভাইরাসের এই অভূতপূর্ব সংক্রমণকে প্রকৃতির প্রতিশোধ হিসেবেও আখ্যায়িত করা হচ্ছে। মানুষ তার নিজস্ব সমৃদ্ধি ও উন্নয়নের জন্য কি না করেছে! কৃষি জমি ধ্বংস করেছে, শিল্পায়নের থাবায় কলকারখানার কালো ধোঁয়ায় ও বর্জ্য নিঃসরণে মাটি, পানি, বায়ু মারাত্মকভাবে দূষিত ও বিষাক্ত করেছে। দখলে-দূষণে-বালু উত্তোলনে একসময়ের খরস্রোতা নদী মরে গিয়ে ভাগাড়ে পরিণত হয়েছে। নদীর পানি প্রবাহ রুদ্ধ করায়, কখনও কখনও উৎসমুখ বন্ধ করে দেওয়ায় শত শত নদীর অকাল মৃত্যু ঘটেছে, মরুকরণ বৃদ্ধি পেয়েছে। শত শত অণুজীব, গুল্ম, লতা-পাতাসহ অসংখ্য প্রাণের বিলুপ্তি ঘটেছে। স্থানীয় ও আঞ্চলিক পর্যায়ে প্রাকৃতির ভারসাম্যের চরম অবনতি ঘটেছে। লাখ লাখ টন বর্জ্য, জাহাজের ফার্নেস অয়েল, পোড়া কালো তেল ও মবিল অবাধে নদী ও সমুদ্রে ফেলায় সেখানকার পানিও বিষাক্ত হয়েছে। হাজারো ধরনের জলজ প্রাণী ও অণুজীব বিপন্ন হয়েছে। লাতিন আমেরিকার আমাজন, আফ্রিকা বা অস্ট্রেলিয়ার মাইলের পর মাইল বন প্রাকৃতিক দাবানল ও মনুষ্যসৃষ্ট অগ্নিকাণ্ডে যখন পোড়ে, তখন যে আসলে পৃথিবীর ফুসফুসটাই পোড়ে- এই উপলব্ধি এখনও পর্যন্ত মানুষের মধ্যে ততটা গভীর নয়। করোনাভাইরাস সংক্রমণে আমরা আমাদের ফুসফুস আর তার কর্মক্ষমতা নিয়ে কতই না উদ্বেগ-উৎকণ্ঠায় দিনরাত পার করছি! মানবদেহের এই ফুসফুস রক্ষায় আমাদের নিরন্তর প্রচেষ্টার সীমা নেই। অথচ দশকের পর দশক ধরে আমরাই পৃথিবীর ফুসফুসকে বিপন্ন ও সংকটের মুখোমুখি দাঁড় করিয়ে দিয়েছি। উন্নয়নের নামে যে বিধ্বংসী পরিবেশে এ সব ভাইরাসের জন্ম এবং আগামীতে আরও নতুন নতুন ভাইরাস দেখা দেওয়ার আশঙ্কা- তার উৎস ও উৎপত্তি সম্পর্কে এখনও পর্যন্ত নীতি-নির্ধারকদের বিশেষ কোনো মনোযোগই নেই। প্রাণ-প্রকৃতি, জীববৈচিত্র্যবিনাশী এবং মাটি, পানি ও বায়ুমণ্ডল দূষিত ও বিষাক্ত হওয়ার মতো পরিবেশে যেসব ভাইরাসের জন্ম, তাকে পরিবর্তন করা না গেলে মানবজাতিকে আরও নতুন নতুন বিপর্যয়ের সম্মুখীন হতে হবে। সে কারণে আমাদের উন্নয়ন, অগ্রগতি, জীবনধারা ও পরিবেশ ভাবনার আমূল পরিবর্তনের প্রয়োজনীয়তা জরুরিভাবে দেখা দিয়েছে। যত দ্রুত আধিপত্য বিস্তারকারী বিশ্বকর্তাদের এ উপলব্ধি হবে, ততই মানবকুলের জন্য তা মঙ্গল বয়ে আনবে। করোনাভাইরাসের আবির্ভাবের গত চার মাসেই প্রকৃতি বিস্ময়করভাবে নিজেকে বদলাতে শুরু করেছে। নিজেকে আগের রূপে ফিরিতে আনতে চাইছে। মহাকাশ বিজ্ঞানীরা বলছেন, গত চার মাসে বায়ুমণ্ডলে ওজোন স্তরের ক্ষতি ও প্রকৃতির বহুমুখী সর্বনাশ হিলিং হতে শুরু করেছে। বাতাসে দূষণ উল্লেখযোগ্যভাবে কমতে শুরু করেছে। দূষণ ও বিষাক্তকরণ হ্রাস পাওয়ায় নদীর পানিও তার স্বাভাবিক রঙে ফিরে আসছে। নদী-সমুদ্র উপকূলে ডলফিনের আনাগোনা বৃদ্ধি পেয়েছে; পাখিরা আবার আপন নীড়ে ফিরছে। প্রকৃতির সবচেয়ে গুরুত্বপূর্ণ প্রজাতি মানুষকে প্রকৃতির এই পরিবর্তনগুলোকে বিশেষভাবে বিবেচনায় নেওয়া দরকার। প্রকৃতির সঙ্গে বৈরিতা নয়, বরং প্রকৃতির সঙ্গে বন্ধুত্ব স্থাপন করে প্রাকৃতিক ভারসাম্যকে পরম যত্নে লালন করা দরকার। তা না হলে আরও অসংখ্য প্রাণঘাতী ভাইরাস জন্ম নেওয়ার রাস্তা উন্মুক্ত থাকবে; মানবজাতি তা কখনই হতে দিতে পারে না। শ্রমজীবী নারা মৈত্রীর সভাপতি