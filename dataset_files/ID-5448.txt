ঘোরার উদ্দেশ্যে কয়েক দিন আগে খুলনার উপকূলীয় এলাকা কয়রা গিয়েছিলাম। দেখছিলাম প্রাকৃতিক সৌন্দর্য। কিন্তু পর্যটকের চোখ দিয়ে দেখার পাশাপাশি বেশকিছু বিষয় সামনে এলো। প্রাকৃতিক কারণেই এখানকার মানুষের জীবন অনেক কষ্টের, তা বলার অপেক্ষা রাখে না। তবে নানাদিক চিন্তা করলে মনে হয়, প্রকৃতির পাশাপাশি কিছু দুর্ভোগের দায় তো নিজেদেরও! বর্ষা শেষ হলেও ভাদ্র-আশ্বিনে বৃষ্টি ভালোই চমক দেখায়। এই সময়ে ৬ নম্বর কয়রা এলাকার মুন্ডাপাড়ার প্রায় সব বাড়ির উঠোনের খানিকটা ছাড়া পুরো এলাকা ডুবে থাকে পানিতে। সুন্দরবন ঘেঁষা এলাকা হওয়ায় কেওড়া, গোলপাতা জন্মে বাড়ির কোল ঘেঁষে। ঘরের কাজ শেষে নারী-পুরুষ নির্বিশেষে নৌকা নিয়ে বেরিয়ে পড়ে। কেউ মাছ ধরে, কেউ গোলপাতা বা কেওড়া ফল সংগ্রহ করে। আর বর্ষা বলে কাঁকড়া খুঁজতে বেশিদূর যেতেও হয় না। সুযোগ বুঝে বাড়ির পাশেই অনেকে বড়শি ফেলে রাখে। তাতে মিলেও যায় কিছু কাঁকড়া। উপকূলীয় এলাকা হওয়ায় সবদিকে পানি থাকবে, তা যতটা না স্বাভাবিক; তার চেয়ে কৃত্রিমভাবে সমুদ্রের পানি ঢোকানো অথবা বাঁধ ভেঙে আসা পানিই বেশি চোখে পড়ল। চিংড়ির জন্ম লবণ পানিতে। তাই সমুদ্রের পানি আটকিয়ে চারদিকে তৈরি করা হয়েছে চিংড়ি ঘের। এতে একদিকে কৃষিজমি রূপান্তর হচ্ছে চিংড়ি ঘেরে, অন্যদিকে একের পর এক ঘের বেড়ে যাওয়ায় মাটি, পানি হয়ে যাচ্ছে লবণাক্ত। এলাকাবাসীর কাছ থেকে শোনা গেল, বেশ কয়েক বছর ধরে গড়ে প্রতি বছর কোনো না কোনো বড় ঘূর্ণিঝড়ে বাঁধ ভেঙে যায়। অথচ বছর দশেক আগেও এ অবস্থা ছিল না। আগে অন্তত দুই বছর পরপর ঘূর্ণিঝড় হলে বাঁধ দুই বছর পর্যন্ত টেকসই হতো। আর এখন প্রায় প্রতি বছরই এসব এলাকা ঝড়ের কবলে পড়ছে। আগে ঝড়ের পূর্বাভাসে ভাঙন ঠেকাতে এলাকাবাসী রাত জেগে বাঁধ পাহারা দিত। এখন ঝড় এলে সবাই দৌড়ায় আশ্রয়কেন্দ্রে। কারণ বাঁধ এখন সরকার ঠিক করে দেয়। বাঁধ রক্ষা মানুষ আর নিজেদের দায়িত্ব বলে মনে করে না। যে সময়ে এলাকাবাসী নিজেরাই বাঁধ রক্ষায় ঝাঁপিয়ে পড়ত, সে সময় কৃষিজমিতে লবণ পানি ঢুকত কম। কিন্তু চিংড়ি চাষের মুনাফা যখন পেয়ে বসেছে, তখন আর তাকে কী দিয়ে আটকানো সম্ভব? এ ছাড়া কৃষিজমি হলে গৃহস্থ, ক্ষেতমজুর দু'পক্ষই লাভবান। চিংড়ি চাষে জমি কমে যাওয়ায় ফসলি জমিতে খেটে খাওয়া শ্রমিকের আর কোনো দায় নেই। তাই নিম্ন আয়ের মানুষ ছুটছে সুন্দরবনের দিকে। জীবিকার জন্য সুন্দরবন এখন অন্যতম জায়গা। মাছ, মধু, কাঠ, কাঁকড়া এসব সংগ্রহ করে বিক্রি করা এখন কিছু মানুষের প্রধান উপজীব্য। এক সময় যারা অন্যের কৃষিজমিতে খেটে খেত, তারা এখন ঝাঁকে ঝাঁকে সুন্দরবনকে বেছে নিচ্ছে। পুরো কয়রা উপজেলার কয়রা, শ্যামনগর, গাবুরায় খাওয়ার পানির এত কষ্ট তা বলে বোঝানো যাবে না। বাড়ির বউ-ঝিরা দুই তিন কিলোমিটার দূর থেকে কলসিতে পানি টেনে আনে খাওয়ার জন্য। অতিরিক্ত লবণের কারণে অনেক টিউবওয়েল অব্যবহূত। কোথাও পুকুর কেটে সে পানি খাওয়ার জন্য ব্যবহার করা হচ্ছে। আবার সরকারি উদ্যোগে এসব পুকুরের পাশে ফিল্টার বসানো হয়েছে। গ্রামের অনেক বাড়িতে টিনের চালের গড়ানো পানিও সংরক্ষণ করা হয় খাওয়ার জন্য। চারদিকে পানি থেকেও খাওয়ার পানি নেই। ভাত খেতে গেলেও তাতে লবণের স্বাদ। জনপ্রতিনিধিদের ভূমিকা নিয়ে জানা গেল বেশ মজার তথ্য। বিভিন্ন সময়ে আসা ত্রাণ সহায়তার খাতায় যাদের নাম আসবে, তারা এমন নিশ্চয়তা পেলে তাকেই জনপ্রতিনিধি হিসেবে নির্বাচন করছে। তবে এলাকার এক জনপ্রতিনিধির কাছে জানতে চেয়েছিলাম, তার মতে, জলবায়ু পরিবর্তনে কী পরিবর্তন হয়েছে। তার চটজলদি উত্তর- এলাকার মানুষ অলস হয়ে গেছে। বাঁধ, কৃষি নিয়ে তারা একদম ভাবেন না। উল্টো সবসময় ত্রাণের আশায় বসে থাকে। আর টাকার লোভে পড়ে ফসলি জমির পরিবর্তে সবাই চিংড়ি চাষে ব্যস্ত। উপজেলা সদরের বাংলো থেকে যেদিকে চোখ যায়, শুধু চিংড়ি ঘের। ঘেরের মাঝে মাঝে কিছু বসতঘরও আছে। রাতের চাঁদের আলো ঘেরের পানিতে পড়লে অন্যরকম দৃশ্য তৈরি হয়। পাশেই কপোতাক্ষ। সন্ধ্যায় নদীর পাড়ে সূর্যাস্ত যে দেখেনি, তাকে এর সৌন্দর্য বর্ণনা করে বোঝানো কঠিন। সুন্দরবনের ছোঁয়ায় কয়রার প্রাকৃতিক দৃশ্য পর্যটকদের আকৃষ্ট করে দারুণভাবে। অথচ এখানকার জনজীবনের বাস্তবতা, জলবায়ু পরিবর্তনে ঝড়ের প্রবণতা বেড়ে যাওয়া; সমুদ্রের উচ্চতা বাড়তে থাকায় এ এলাকায় দিন দিন যে ভয়াবহ প্রভাব পড়ছে; তার চেয়ে অতি মুনাফার প্রত্যাশা, অলসতা বেশি প্রভাব ফেলেছে এলাকার মানুষদের। এ দেশের যে কোনো উন্নয়ন হয় বিদেশি প্রেসক্রিপশনে। ত্রাণ আসে, নিরাপদ আশ্রয় কেন্দ্র তৈরি হয়। এসবের একটা ভালো দিক হচ্ছে এমন উন্নয়নে মানুষ না খেয়ে থাকে না। তবে নষ্ট হয় প্রকৃতির ভারসাম্য। তৈরি হয় মানুষে মানুষে ভেদাভেদ। সামাজিক উপজীব্যতা হারায় মানুষ। হয়ে যায় উন্নয়ন নামের এক উদ্ভট উটের দাস! উন্নয়নকর্মী