তীব্র ঠান্ডায় বেইজিং চীনের রাজধানী বেইজিং। ১৯৫১ সাল থেকে রেকর্ড রাখা শুরু হওয়ার পর থেকে এটিই সবচেয়ে বেশি ঠান্ডা। ডিসেম্বরে বেইজিংয়ের তাপমাত্রা প্রায়ই ১০ ডিগ্রি সেলসিয়াসের নিচে নেমে যাচ্ছে। অথচ মাত্র ছয় মাস আগে জুনে সবচেয়ে উষ্ণতম দিনটি রেকর্ড করেছিল রাজধানী শহর। ওই সময় তাপমাত্রা উঠে গিয়েছিল ৪০ ডিগ্রি সেলসিয়াসে। এই শীতে ইতিমধ্যেই অত্যন্ত ঠান্ডা আবহাওয়ার বেশ কয়েকটি ঢেউয়ের কবলে পড়েছে চীন। রাষ্ট্র সমর্থিত চায়না ডেইলি নিউজ এজেন্সি অনুসারে, বেইজিংয়ের একটি আবহাওয়া পর্যবেক্ষণ কেন্দ্র সম্প্রতি দুই সপ্তাহের কম সময়ের মধ্যে ৩০০ ঘণ্টার বেশি হিমাঙ্কের তাপমাত্রা রেকর্ড করেছে। ঠান্ডার তীব্রতা চীন জুড়ে অন্যান্য প্রদেশেও প্রভাব ফেলেছে। কিছু এলাকায় স্কুল বন্ধ করা হয়েছে, পরিবহন পরিষেবাও বাধার সম্মুখীন হয়েছে। ক্রমাগত ঠান্ডা আবহাওয়া হেনান প্রদেশে বিদ্যুৎ ও জ্বালানি সরবরাহকে চাপের মধ্যে ফেলেছে। ঠান্ডায় অনেক কারখানায় বয়লার গরম করা যাচ্ছে না। উত্তর জাপানের কিছু অংশে বিশাল তুষারপাত দেখা গেছে। যা বছরের এই সময়ের স্বাভাবিক পরিমাণের চেয়ে অনেক বেশি। গিফু ও হোক্কাইডো প্রিফেকচারে প্রায় এক মিটার (৩৯ ইঞ্চি) তুষারপাতসহ গত কয়েকদিন ধরে কিছু এলাকায় ভারী তুষার সতর্কতা জারি করা হয়েছে। কোরিয়ান মেটিওরোলজিক্যাল অ্যাডমিনিস্ট্রেশন (কেএমএ) অনুসারে, সাম্প্রতিক সপ্তাহে দক্ষিণ কোরিয়ায় তাপমাত্রায় চরম পরিবর্তন হয়েছে। যা ১৬-১২ ডিগ্রি সেলসিয়াসের নিচেও নেমেছে। প্রতিবেশী উত্তর কোরিয়ায় মানুষ কীভাবে চরম আবহাওয়া মোকাবেলা করছে তা স্পষ্ট নয়। ঠান্ডা আবহাওয়ার অন্যতম কারণ হিসেবে মনে করা হচ্ছে, মেরু ঘূর্ণিতে দুর্বল হওয়া ঠান্ডা বাতাস বেড়ে যাওয়া। যা সাধারণত আর্কটিকের চারপাশে থাকে। এটি বাতাসকে স্বাভাবিকের চেয়ে আরও বেশি গতিতে দক্ষিণে যেতে দেয়। তবে এর মধ্যে জলবায়ু পরিবর্তনের কী ভূমিকা রয়েছে তা নিয়ে বিজ্ঞানীদের মধ্যে বিতর্ক রয়েছে।