জলবায়ু পরিবর্তনের কারণে বছরে বাংলাদেশের ক্ষতি তিন বিলিয়ন মার্কিন ডলার। এই ক্ষতি মোকাবিলায় ৪০ কোটি ডলারের ঋণ অনুমোদন করেছে এশীয় উন্নয়ন ব্যাংক (এডিবি)। প্রতি ডলার ১০৯ টাকা ৮৩ পয়সা ধরে বাংলাদেশি মুদ্রায় ঋণের পরিমাণ ৪ হাজার ৩৯৩ কোটি টাকা। শুক্রবার সংস্থাটির বোর্ডসভায় এই ঋণ অনুমোদন করা হয়। এডিবির সংবাদ বিজ্ঞপ্তিতে বলা হয়েছে, জাতীয় জলবায়ু অভিযোজন পরিকল্পনা (২০২৩-৫০) বাস্তবায়ন এবং প্যারিস চুক্তির আলোকে জলবায়ুকে গুরুত্ব দিয়ে অন্তর্ভুক্তিমূলক উন্নয়নের জন্য বাংলাদেশ সরকারকে এ ঋণ দেওয়া হচ্ছে। এডিবি জানায়, জলবায়ু পরিবর্তনের কারণে সবচেয়ে বেশি ঝুঁকিতে থাকা দেশের একটি বাংলাদেশ। এই ঋণ ৭০ কোটি ডলারের জলবায়ু-স্থিতিস্থাপক অন্তর্ভুক্তিমূলক কর্মসূচির প্রথম উপ-কর্মসূচি। এটি বাংলাদেশের জলবায়ু স্থিতিস্থাপকতার উন্নয়ন, কম কার্বনের অর্থনীতিতে রূপান্তর, গ্রিনহাউস গ্যাস নিঃসরণ কমিয়ে আনা, সরকারের জলবায়ু-সংক্রান্ত উদ্যোগে লিঙ্গ-সমতা বিধান ও সামাজিক অন্তর্ভুক্তিতে সহায়তা করবে। এ বিষয়ে এডিবির প্রিন্সিপাল পাবলিক ম্যানেজমেন্ট ইকোনমিস্ট আমিনুর রহমান বলেন, জলবায়ু পরিবর্তনের প্রভাব বাংলাদেশের অর্থনৈতিক প্রবৃদ্ধি ও দারিদ্র্য নিরসন মারাত্মকভাবে ব্যাহত করছে। বাংলাদেশ এই চ্যালেঞ্জ মোকাবিলায় দৃঢ় প্রতিশ্রুতিবদ্ধ এবং এডিবি এ অঞ্চলের জলবায়ু ব্যাংক হিসেবে বাংলাদেশকে তার প্রচেষ্টায় সহায়তা করতে প্রস্তুত।