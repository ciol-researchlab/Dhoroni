উত্তরের জনপদ পঞ্চগড়ে জেঁকে বসেছে শীত। সকালে সূর্যের দেখা মিললেও হাড়কাঁপানো শীতে ভোগান্তি পোহাচ্ছে এ জেলার জনগণ। গেল সাত দিন ধরে দেশের সর্বনিম্ন তাপমাত্রা রেকর্ড করা হচ্ছে এ জেলায়। শুক্রবার (২২ ডিসেম্বর) সকাল ৯টায় পঞ্চগড়ে দেশের সর্বনিম্ন তাপমাত্রা ৯.৬ ডিগ্রি সেলসিয়াস রেকর্ড করা হয়েছে। এর আগে, সকাল ৬টায় তাপমাত্রা রেকর্ড করা হয় ১০.১ ডিগ্রি সেলসিয়াস। জেলার প্রথম শ্রেণির তেঁতুলিয়া আবহাওয়া অধিদপ্তরের ভারপ্রাপ্ত কর্মকর্তা রাসেল শাহ এ তথ্য নিশ্চিত করেছেন। আবহাওয়ার অধিদপ্তরের তথ্য বলছে, সপ্তাহজুড়েই পঞ্চগড়ে মৃদু শৈত্যপ্রবাহ বয়ে যাচ্ছে। গেল সাত দিনের মধ্যে ছয়দিনই পঞ্চগড়ে ১০ ডিগ্রির নিচে তাপমাত্রা রেকর্ড করা হয়েছে। এর আগে, বৃহস্পতিবার (২১ ডিসেম্বর) ৯.৬ ডিগ্রি সেলসিয়াস, বুধবার (২০ ডিসেম্বর) ১০.১, মঙ্গলবার (১৯ ডিসেম্বর) ৯.৫, সোমবার (১৮ ডিসেম্বর) ৯.৭, রবিবার (১৭ ডিসেম্বর) ১০ এবং শনিবার (১৬ ডিসেম্বর) ৯.৪ ডিগ্রি সেলসিয়াস তাপমাত্রা রেকর্ড হয়। এ জেলায় দিনের সর্বোচ্চ তাপমাত্রা রেকর্ড হচ্ছে ২৫ থেকে ২৭ ডিগ্রি সেলসিয়াসের মধ্যে। স্থানীয় বাসিন্দারা বলছেন, সূর্যের দেখা মিললেও সকাল ৯টা পর্যন্ত হাড়কাঁপানো শীত বইতে থাকে। সকাল ১০টার পর কিছুটা স্বাভাবিক থাকলেও আবার বিকেল থেকেই ঠাণ্ডা বাতাস বইতে থাকে। সন্ধ্যার পর থেকে শীতের তীব্রতা বাড়ে। জেলা প্রশাসক জহুরুল ইসলাম বলেন, “প্রতি বছর এ জেলায় শীত বেশি থাকে। এবারও শীতের তীব্রতা বাড়ার সঙ্গে সঙ্গে আমরা প্রশাসনের পক্ষ থেকে শীতবস্ত্র বিতরণ শুরু করা হয়েছে। প্রকৃত গরিব, অসহায় ও শীতার্তদের মধ্যে এসব শীতবস্ত্র বিতরণ করা হচ্ছে।”