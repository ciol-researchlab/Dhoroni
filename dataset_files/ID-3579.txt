অভিনয়ের পাশাপাশি পরিবেশ রক্ষায়ও কাজ করছেন ভূমি পেড়নেকর। তিন বছর হলো শুরু করেছেন ‘জলবায়ুযোদ্ধা’ নামের এক প্রচারণা। পরিবেশ সংরক্ষণ সম্পর্কে সচেতনতার বার্তা দিয়ে থাকে এই প্রচারণা। এ বিষয়ে বলিউড অভিনেত্রী বলেন, ‘অভিনয়ের মাধ্যম আমি রোজগার করি। এটা আমার পেশা। তবে মানুষ হিসেবেও আমাদের অনেক দায়িত্ব আছে। সবার আগে নিজেদের জীবনযাত্রা বদলাতে হবে। আর কোনো রাস্তা আমাদের নেই। যদি তা না করি, তাহলে যে হাওয়াতে আমরা শ্বাসপ্রশ্বাস নিই, যে পানি পান করি, যে পৃথিবীর বুকে আছি, তা আর বাঁচবে না। সত্যি কথা বলতে কি, দূষণ আর মানুষের ছড়ানো আবর্জনায় ভরে উঠবে আমাদের ভবিষ্যৎ।’ পরিবেশ সংরক্ষণে নিজের উদ্যোগের কথা তুলে ধরে ভূমি বলেন, ‘কয়েক বছর ধরে নানাভাবে সবাইকে এসব কথা বলার চেষ্টা করছি। আমরা জীবনে ছোট ছোট পরিবর্তনের মাধ্যমে পৃথিবীর বড় পরিবর্তন আনতে পারি। সবার আগে প্লাস্টিক ব্যবহার বন্ধ করতে হবে। আবর্জনা ছড়ানো বন্ধ করতে হবে। পানি প্রয়োজনমতো ব্যবহার করতে হবে। বিদ্যুতের অপচয়ও বন্ধ করতে হবে।’ নিজের প্রেরণা সম্পর্কে ভূমি বলেছেন, ‘অনেক জলবায়ুযোদ্ধার দ্বারা আমি অনুপ্রাণিত হয়েছি। ধরিত্রীকে রক্ষা করতে নিজেদের মূল্যবান সময় দিচ্ছেন তাঁরা। পরিবেশকে রক্ষার আপ্রাণ চেষ্টা করে চলেছেন এই যোদ্ধারা। তাঁদের যত ধন্যবাদই দিই না কেন, কম মনে হয়। আমি নিজেও বাড়িতে এসব মেনে চলি। পুরোনো জামা পরি।’ তাঁর শেষ তিন ছবির সেটে কোনো প্লাস্টিক যেন ব্যবহার করা না হয়, সেটাও নিশ্চিত করেছেন ভূমি। পরিবেশ রক্ষার এ অভিযানে অমিতাভ বচ্চন, অর্জুন কাপুর, অক্ষয় কুমারের মতো তারকাদের শামিল করেছেন তিনি। নিজের ‘জলবায়ুযোদ্ধা’ পরিচয়ে গর্ব বোধ করেন ভূমি, ‘আমি চাই, সবাই যেন আমার এ অভিযানে শামিল হয়। সত্যি বলতে, এটা একটা যুদ্ধের মতো। পরিবেশদূষণ আর পরিবেশের ক্ষতির বিরুদ্ধে আমাদের এই যুদ্ধ। এমন এক যুদ্ধের একজন যোদ্ধা হতে পেরে আমি অত্যন্ত খুশি।’