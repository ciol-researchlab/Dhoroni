ঢাকাসহ দেশের বিভিন্ন জেলার ওপর দিয়ে মাঝারি থেকে মৃদু তাপপ্রবাহ বয়ে যাচ্ছে, তা আরও দুইদিন অব্যাহত থাকতে পারে বলে জানিয়েছে আবহাওয়া অফিস। আগামী ১৮ জুলাইয়ের পর থেকে সারাদেশে তাপমাত্রা কমতে পারে। সেই সময় বৃষ্টিপাতের প্রবণতাও বাড়তে পারে। আবহাওয়াবিদ মো. মনোয়ার হোসেন শুক্রবার দুপুরে জানান, চলমান ভ্যাপসা গরম পরিস্থিতি আরও দুইদিন চলতে পারে। এই দুইদিন সারাদেশের তাপমাত্রা প্রায় অপরিবর্তিত থাকতে পারে। চলমান তাপদাহ আগামী সোমবার (১৮ জুলাই) পর্যন্ত অব্যাহত থাকতে পারে। ছবি: আজাহার উদ্দীন তিনি জানান, ঢাকা, টাঙ্গাইল, রাঙ্গামাটি, কুমিল্লা, চাঁদপুর, ফেনী ও চুয়াডাঙ্গা জেলাসহ রংপুর, রাজশাহী ও সিলেট বিভাগের ওপর দিয়ে মৃদু থেকে মাঝারি ধরনের তাপপ্রবাহ বয়ে যাচ্ছে এবং তা অব্যাহত থাকতে পারে। এ কারণে এসব অঞ্চলে যে গরম অনুভূত হচ্ছে, তা আরও দুইদিন অব্যাহত থাকতে পারে। আগামী তিনদিনের আবহাওয়ার খবরে বলা হয়েছে, এই সময়ের শেষের দিকে বৃষ্টির প্রবণতা বাড়তে পারে।