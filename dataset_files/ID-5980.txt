মিসরের পর্যটন নগরী শার্ম আল-শেখে কপ-২৭ এর উচ্চ পর্যায়ের সম্মেলন গতকাল সোমবার থেকে শুরু হয়েছে। সরকারপ্রধানদের সম্মেলনের পাশাপাশি আজ মঙ্গলবার অনুষ্ঠিত হবে উচ্চ পর্যায়ের অনেক পার্শ্বসভা। এগুলো এবারের আলোচনার সামগ্রিক ভিত্তি ও নির্দেশনা দেবে বলে জাতিসংঘ প্রত্যাশা করছে। প্রথম সপ্তাহের উচ্চ পর্যায়ের সম্মেলন ও পার্শ্বসভা অনুসরণ করে সম্মেলনের দ্বিতীয় সপ্তাহে অনুষ্ঠিত হবে মন্ত্রী পর্যায়ের সভা। এসবের মাঝে পুরো সময় চলবে কপের তিন ধারার আলোচনা। এ আলোচনায় সদস্য দেশগুলো ২০৩০ সালের মধ্যে গ্রিনহাউস গ্যাস নির্গমন কমানোর উচ্চাশা নির্ধারণের বিষয়টির পাশাপাশি থাকবে বৈশ্বিক পদক্ষেপগুলোর পর্যালোচনা। তাঁরা বিবেচনা করবেন প্যারিস চুক্তিতে গৃহীত সিদ্ধান্তগুলো বাস্তবায়নের মাধ্যমে মানব জাতি আদৌ জলবায়ু পরিবর্তনের অভিঘাত মোকাবিলা করতে পারবে কিনা এবং নতুন কোনো কার্যকর ও উচ্চতর আয়োজনে সদস্য দেশগুলোকে পৌঁছতে হবে কিনা। কপ চলাকালে জলবায়ু পরিবর্তন-সংশ্নিষ্ট আরও কিছু সভা অনুষ্ঠিত হয়। প্রথম ধারা হলো বিজ্ঞান ও প্রযুক্তিবিষয়ক সহায়ক কমিটির সভা। দ্বিতীয় ধারা হলো চুক্তি বাস্তবায়নবিষয়ক সহায়ক কমিটির সভা। আর তৃতীয় ধারায় আছে অপরাপর সহায়ক কমিটির সভা। সহায়ক কমিটিগুলোর সভা কপে গৃহীত বিভিন্ন চুক্তি গ্রহণ, অনুধাবন ও বাস্তবায়নের জন্য অপরিহার্য। গতকাল থেকে সাবস্টার সভাগুলোও চালু হয়েছে। গতকাল জাতিসংঘ মহাসচিব আন্তোনিও গুতেরেস সম্মেলনে বিশ্বনেতাদের সতর্ক করে দিয়েছেন- বিশ্ব উষ্ণায়নের বিরুদ্ধে একসঙ্গে যুদ্ধ করা অথবা 'সম্মিলিত আত্মহত্যা'র মধ্যে মানব জাতিকে একটি বেছে নেওয়ার সময় এসেছে। গুতেরেস বলেন, সবার জন্য নবায়নযোগ্য এবং সাশ্রয়ী বিদ্যুৎ সরবরাহই লক্ষ্য হওয়া উচিত। বিশেষ করে যুক্তরাষ্ট্র এবং চীনকে এই পথে নেতৃত্ব দেওয়ার আহ্বান জানান তিনি। এদিন ফরাসি প্রেসিডেন্ট ইমানুয়েল মাখোঁও যুক্তরাষ্ট্র, চীন এবং অন্যান্য ধনী দেশকে নির্গমন কমাতে এবং ক্ষতিগ্রস্ত দেশগুলোকে আর্থিক সহায়তা প্রদানে তাদের প্রচেষ্টা জোরদারের আহ্বান জানিয়েছেন। রোববার উদ্বোধনী দিনে ইউএনএফসিসির নির্বাহী সম্পাদক বলেছেন, এবারের কপের প্রধান ফোকাস হবে তিনটি। প্রথমটি প্যারিস চুক্তির বাস্তবায়নবিষয়ক আলোচনা; দ্বিতীয়টি গ্রিনহাউস গ্যাসের নির্গমন হ্রাস, অভিযোজন, অর্থায়ন ও ক্ষয়ক্ষতিবিষয়ক; তৃতীয়টি স্বচ্ছতা ও জবাবদিহিবিষয়ক সভা। প্রথম দিনে এটি পুনর্ব্যক্ত করা হয়, প্যারিস চুক্তির অধীনে জাতীয়ভাবে নির্ধারিত অবদানের মাধ্যমে গ্রিনহাউস গ্যাসের নির্গমন যতটুকু কমবে তা নির্গমন নিরসনে কোনো উল্লেখযোগ্য ভূমিকা রাখবে না। জলবায়ু পরিবর্তনবিষয়ক আন্তঃসরকারি প্যানেল আ আইপিসিসি ইতোমধ্যে জানিয়েছে, একুশ শতকের শেষ নাগাদ প্রাক-শিল্পায়ন সময়ের চেয়ে বিশ্বের বায়ুমণ্ডলের তাপমাত্রা ১ দশমিক ৫ ডিগ্রি সেলসিয়াসের মধ্যে সীমাবদ্ধ রাখতে হলে ২০১০ সালের মাত্রার ৪৫ শতাংশ নির্গমন হ্রাস করতে হবে ২০৩০ সালের মধ্যে। কিন্তু দুঃখজনক সত্য হলো, নির্গমন হ্রাসের পদক্ষেপই এর ধারেকাছে নেই। নির্গমন হ্রাসের প্রত্যাশাকে উচ্চাশায় পরিণত করার আহ্বান জানানো হযেছিল গত বছর অনুষ্ঠিত গ্লাসগো কপে। তার পরও ১৯৪টি দেশের মধ্যে মাত্র ২৯টি দেশ তাদের পরিমার্জিত 'জাতীয়ভাবে নির্ধারিত অবদান' দাখিল করেছে। ১৬৫টি দেশই তা করেনি। এই ধীর গতি মানব সমাজকে দ্রুত ব্যাপকতর ক্ষয়ক্ষতির দিকে নিয়ে যাবে।