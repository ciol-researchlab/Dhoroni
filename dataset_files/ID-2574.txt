ক্রমাগত বাড়তে থাকা বায়ু দূষণের ফলে বাড়ছে বন্ধ্যাত্ব, পলসিস্টিক ওভারি সিন্ড্রোম, এমনকী বয়ঃসন্ধিতে ডেকে আনছে অনিয়মিত ঋতুচক্রের সমস্যাও। জানাচ্ছে হিউম্যান রিপ্রোডাকশন জার্নালে প্রকাশিত একটি গবেষণার ফল। গবেষকরা জানাচ্ছেন, প্রতি দিন প্রশ্বাসের সঙ্গে দূষিত বাতাস শরীরে প্রবেশ করার ফলে অনিয়মিত ঋতুচক্রের সমস্যায় ভুগছে ১৪ থেকে ১৮ বছর বয়সী কিশোরীরা। মার্কিন যুক্তরাষ্ট্রের বস্টন ইউনিভার্সিটি স্কুলের শ্রুতি মহালিঙ্গাইয়া জানাচ্ছেন, এত দিন পর্যন্ত শ্বাসতন্ত্রের উপর বায়ু দূষণের প্রভাব নিয়েই চিন্তিত ছিলেন গবেষকরা। কিন্তু বায়ু দূষণ আমাদের জননতন্ত্রের উপরও অত্যন্ত খারাপ প্রভাব ফেলতে পারে। একই বিষয়ে সাবধান করেছেন ভারতীয় স্ত্রীরোগ বিশেষজ্ঞরাও। চিকিত্সক অর্চনা ধওয়ান বাজাজ জানাচ্ছেন, দূষিত পদার্থ শরীরে যাওয়ার ফলে হরমোনের সাম্য নষ্ট হয়। ফলে অনিয়মিত পিরিয়ডের সমস্যা দেখা দেয়। এ ছাড়াও অতিরিক্ত ওজন, অস্বাস্থ্যকর খাদ্যাভ্যাস, অনিয়মিত লাইফস্টাইল এবং শরীরচর্চার অভাবও বয়ঃসন্ধিতে পিরিয়ডের সমস্যার অন্যতম বড় কারণ।