কৃষি কাজে ফসলের সুরক্ষা দিতে নানা ধরনের রাসায়নিক ব্যবহার করে আমরা পরিবেশ বিপন্ন করে তুলছি। আর তার চূড়ান্ত প্রভাব পড়ছে মানব স্বাস্থ্যের ওপর। কিন্তু নিরাপদ খাদ্য উৎপাদনে বিকল্প পথ রয়েছে, আর তা হল জৈবিক কৃষি। সহজ কথায় কোনো ধরনের রাসায়নিক সার, কীটনাশক, ছত্রাকনাশক, গ্রোথ হরমোন, এন্টিবায়োটিক বা অন্য কোনো রাসায়নিক উপকরণ ব্যবহার না করে জৈবিক ব্যবস্থাপনার মাধ্যমে পরিবেশবান্ধব উপায়ে লাভজনক ফসল চাষাবাদকে জৈবিক চাষাবাদ বলে। বিশ্বে মোট আবাদি জমির মাত্র দুই ভাগে জৈবিক কৃষির চাষাবাদ হলেও বিশ্বব্যাপী মানুষের স্বাস্থ্য ও পরিবেশ সচেতনতার কারণে দিন দিন এর চাহিদা ও প্রসার বৃদ্ধি পাচ্ছে। হাতের কাছে সহজে পাওয়া রাসায়নিক সার ও কীটনাশক বাদ দিয়ে বিকল্প চাষাবাদ পদ্ধতি কৃষকদের চিন্তায় ফেলে দেবে এটাই স্বাভাবিক। কিন্তু সাম্প্রতিক সময়ে ক্রমবর্ধমান চাহিদার কারণে বিভিন্ন ধরনের জৈব সার ও জৈব কীটনাশক ও ছত্রাকনাশক সহজলভ্য হয়ে উঠেছে। এগুলো দামে যেমন সস্তা তেমনি পরিবেশবান্ধব। আমেরিকার কর্নেল বিশ্ববিদ্যালয়ের বিজ্ঞানীরা ২২ বছরের দীর্ঘ গবেষণা শেষে বলেছেন- কোনো ধরনের রাসায়নিক সার ও কীটনাশক ব্যবহার না করে জৈবিক পদ্ধতিতে সয়াবিন চাষ করে ৩০ ভাগ কম খরচে একই ফলন পাওয়া সম্ভব। জৈবিক চাষাবাদে রাসায়নিক সার ও কীটনাশক ব্যবহার না করায় উৎপাদন খরচ কমে যায় এক তৃতীয়াংশ। অন্যদিকে জৈবিক ফসলের প্রাকৃতিক গুণগতমান বেশ সমৃদ্ধ হওয়ায় এবং মানবস্বাস্থ্যের জন্য নিরাপদ হওয়ায় এর বাজারমূল্য প্রচলিত ফসলের তুলনায় প্রায় দেড়গুণ বেশি। একদিকে উৎপাদন খরচ কম, অন্যদিকে বাজারমূল্য বেশি হওয়ায় জৈবিক চাষাবাদ নিঃসন্দেহে লাভজনক। জৈবিক চাষাবাদের মূল উদ্দেশ্য হল কৃষি পণ্য উৎপাদন ও প্রক্রিয়াজাতকরণে ব্যবহৃত কৃত্রিম রাসায়নিক দ্রব্যাদির ক্ষতিকর প্রভাব থেকে মানবস্বাস্থ্য, পরিবেশ ও মাটির সুরক্ষা নিশ্চিত করা। একইসঙ্গে পরিবেশ দূষণ কমানো, পরিবেশ সংরক্ষণ ও পরিবেশবান্ধব উপায়ে স্বাস্থ্যসম্মত নিরাপদ কৃষি উৎপাদন নিশ্চিত করা। এর ফলে মাটির পানি ধারণ ক্ষমতা বৃদ্ধি পায় এবং সেচ কম লাগে। মাটিতে অনুজীবের কার্যাবলী বৃদ্ধির মাধ্যমে ফসলের পুষ্টি চাহিদা পূরণ করা যায়; ফলে সার কম লাগে। সমন্বিত বালাই ব্যবস্থাপনার মাধ্যমে পরিবেশবান্ধব উপায়ে ফসলের পোকামকড় ও রোগজীবাণু দমন করায় প্রাকৃতিক জীববৈচিত্র্য সংরক্ষিত হয়। জৈবিক চাষাবাদের জন্য ফসলের জাত নির্বাচনের ক্ষেত্রে অধিক ফলনশীল এবং রোগবালাই প্রতিরোধী জাত নির্বাচন করতে হয়। এ ক্ষেত্রে জৈব সারই ফসলের খাদ্য উপাদানের মূল ভিত্তি যা মাটির বিভিন্ন ভৌতিক গুণাবলী ও পানি ধারণক্ষমতা বৃদ্ধি করে এবং মাটির উপকারী জীব (কেঁচো) ও অনুজীবের কার্যাবলী বাড়িয়ে দেয়। আবাদি জমিতে দৈহিক ও যান্ত্রিক উপায়ে আগাছা দমন করতে হয়। সমন্বিত বালাই দমন ব্যবস্থার মাধ্যমে একইসঙ্গে একাধিক পদ্ধতি ব্যবহার করে কার্যকরভাবে কীটপতঙ্গ থেকে ফসলের সুরক্ষা দিতে হয়। উপকারী প্রিডেটর জাতীয় পোকামাকড় সংরক্ষণ করেও ক্ষতিকর পোকমাকড় দমন করা যায়। এ ছাড়া আলোক ফাঁদ, বিষটোপ ফাঁদ, সেক্স ফেরোমেন ব্যবহার, প্রতিবন্ধক গাছ লাগানো এবং পরভোজী ও পরজীবী পোকা সংরক্ষণের মাধ্যমে ক্ষতিকর পোকামাকড় দমন করা যায়। জমির আইলে বাঁশ পুঁতে দিলে সেখানে পাখি বসে এবং বিভিন্ন রকম ক্ষতিকর পোকা খেয়ে থাকে। এ ছাড়া উদ্ভিজ কীটনাশক যেমন- বিষকাঁটালী দ্রবণ, আতা পাতার দ্রবণ, মরিচ দ্রবণ ও নিম কীটনাশক ব্যবহার করে পোকামাকড় দমন করা যায়। বীজ লাগানোর আগে গরম পানির সাহায্যে নির্ধারিত তাপমাত্রায় বীজ শোধন করে নিলে রোগবালাই কম হয়। রসুন বা এলামুণ্ডা পাতার নির্যাস স্প্রে করে সফলভাবে ছত্রাক দমন করা যায়। এ ছাড়া ছত্রাক ও উদ্ভিজ কৃমির পরজীবী হিসেবে ট্রাইকোডারমা নামক উপকারী ছত্রাক ব্যবহার করে জৈবিক পদ্ধতিতে ফসলের রোগবালাই দমন করা যায়। সাধারণত রৌদ্রজ্জ্বল দিনে ফসল সংগ্রহ করে শুকনো জায়গায় সংরক্ষণ করতে হয়। শাকসবজি ও দ্রুত পচনশীল ফসলের পরিবহন ও সংরক্ষণ হিমায়িত অবস্থায় করা ভালো। উন্নত বিশ্বের দেশগুলোয় জৈবিক কৃষি পণ্য ও খাদ্যদ্রব্যের সার্টিফিকেশন বাধ্যতামূলক। সেসব দেশের জৈবিক ফসল উৎপাদনকারী খামারগুলোকেও সংশ্লিষ্ট কর্তৃপক্ষ থেকে সার্টিফিকেট গ্রহণ করতে হয়। তবে বাংলাদেশে জৈবিক পণ্য সার্টিফাই করার কোনো ব্যবস্থা এখনও গড়ে ওঠেনি। ফসল উৎপাদন কখনওই সহজ কোনো কাজ নয়। প্রচলিত চাষাবাদ ব্যবস্থায় আমাদের দেশের কৃষকরা ফসল চাষের জন্য সম্পূর্ণভাবে রাসায়নিক সার ও কীটনাশকের ওপর নির্ভরশীল। আমন ও বোরো মৌসুমে বাংলাদেশে সার সংকট একটি নিত্য নৈমিত্তিক ঘটনা। বর্তমান বিশ্বে দিন দিন যেভাবে সারের দাম বৃদ্ধি পাচ্ছে তাতে এ সংকট বাড়বে বৈ কমবে না। এ প্রেক্ষাপটে জৈব সারের ব্যবহারই হতে পারে কৃষকের উংকৃষ্ট বিকল্প। অন্যদিকে ফসলের পোকামাকড় ও রোগজীবাণু দমনের জন্য নির্বিচারে ব্যবহার করা হচ্ছে রাসায়নিক কীটনাশক ও ছত্রাকনাশক, যা বায়ু, পানি, মাটি ও পরিবেশ দূষণসহ মানব স্বাস্থ্যের জন্য এক বিরাট হুমকি হিসেবে দেখা দিচ্ছে। রাসায়নিক কীটনাশক ও ছত্রাকনাশক প্রয়োগের সাতদিন পর ফসল সংগ্রহ করার নিয়ম থাকলেও দেখা যাচ্ছে সকালে কীটনাশক স্প্রে করে বিকালেই সেই শাকসবজি বাজারজাত করা হচ্ছে। এসব শাকসবজিতে রাসায়নিক উপকরণ থেকে যাওয়ায় তা মানুষের প্রজনন ক্ষমতা হ্রাস, ক্যান্সার, উচ্চ রক্তচাপসহ বিভিন্ন দুরারোগ্য রোগ সৃষ্টি করছে। এ অবস্থায় পৃথিবীতে ডিডিটিসহ বেশ কয়েক ধরনের কীটনাশক ব্যবহার ইতোমধ্যে নিষিদ্ধ করা হয়েছে। কিন্তু তাতেও ঝুঁকি কমছে না। সেদিন আর বেশি দূরে নেই যেদিন মানব স্বাস্থ্য সুরক্ষায় বিশ্বে সব ধরনের কীটনাশক, ছত্রাকনাশক ও আগাছানাশক নিষিদ্ধ করা হবে। এমতাবস্থায় জৈবিক কৃষিই হবে কৃষকের একমাত্র বিকল্প। লেখক : সহযোগী অধ্যাপক, উদ্ভিদ রোগতত্ত্ব বিভাগ, শেরেবাংলা কৃষি বিশ্ববিদ্যালয়, ঢাকা