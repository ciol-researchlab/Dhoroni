বায়ুর মান পর্যবেক্ষণকারী আন্তর্জাতিক প্রযুক্তিপ্রতিষ্ঠান আইকিউ এয়ার দূষিত বাতাসের শহরের একটি তালিকা প্রকাশ করে। সেই তালিকার শীর্ষ পাঁচে আছে রাজধানী ঢাকা। বাতাসের মান অস্বাস্থ্যকর হওয়ায় ঢাকার এ অবস্থান। আজ বুধবার সকাল নয়টার দিকে বিশ্বের সবচেয়ে বেশি দূষিত শহরের তালিকার শীর্ষে আছে ভারতের রাজধানী নয়াদিল্লি। এয়ার কোয়ালিটি ইনডেক্সে (একিউআই) শীর্ষে থাকা ভারতের দিল্লির স্কোর ২৬৩। এরপরে পাকিস্তানের লাহোর (২১৭), করাচি (২১২) ও কিরগিজস্তানের রাজধানী বিশকেক (২১১)। এর পরের, অর্থাৎ পঞ্চম স্থানে থাকা ঢাকার স্কোর ১৯৯। এদিকে একই সময় একিউআইয়ে ঢাকার পরই আছে মিয়ানমারের ইয়াঙ্গুন (১৯৪) ও ভারতের মুম্বাই (১৯২)। সুইজারল্যান্ডভিত্তিক বায়ুর মান পর্যবেক্ষণকারী প্রযুক্তিপ্রতিষ্ঠান আইকিউ এয়ার দূষিত বাতাসের শহরের এ তালিকা প্রকাশ করে। প্রতিদিনের বাতাসের মান নিয়ে তৈরি করা একিউআই সূচক একটি নির্দিষ্ট শহরের বাতাস কতটুকু নির্মল বা দূষিত, সে সম্পর্কে মানুষকে তথ্য দেয় এবং তাদের কোনো ধরনের স্বাস্থ্যঝুঁকি তৈরি হতে পারে কি না, তা জানায়। একিউআই স্কোর ১০০ থেকে ২০০ পর্যন্ত ‘অস্বাস্থ্যকর’ হিসেবে বিবেচিত হয়। একইভাবে একিউআই স্কোর ২০১ থেকে ৩০০ হলে স্বাস্থ্যসতর্কতাসহ জরুরি অবস্থা হিসেবে বিবেচিত হয়। এ অবস্থায় শিশু, প্রবীণ ও রোগীদের বাড়ির ভেতরে এবং অন্যদের বাড়ির বাইরের কার্যক্রম সীমাবদ্ধ রাখার পরামর্শ দেওয়া হয়। এ পরিমাণে বায়ুদূষণ গুরুতর স্বাস্থ্যঝুঁকি তৈরি করে।