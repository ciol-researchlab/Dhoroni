ত্রিশালের পৌর শহরের মাঝ দিয়ে বয়ে গেছে সুতিয়া নদী। একসময় নদীই ছিল ত্রিশালের প্রাণ। এ নদী দিয়ে ব্যবসায়ীরা মালামাল পরিবহণ করতেন। কিন্তু দিন দিন নদী তার নাব্য হারাচ্ছে। খুব বেশি দিন আগের কথা নয় এই নদীতে সারা বছর মানুষ গোসল, নামাজের জন্য অজুও করতেন। নদীতে মাছ পাওয়া যেত অনেক। সেই টলমল পানি এখন নিক্ষিপ্ত বর্জ্যে দূষিত হয়ে ভাগাড়ে পরিণত প্রায়। এখন বর্ষাকালের দুই-একমাস ছাড়া বাকি সারা বছরই নদী শুকনো থাকে। সরজমিনে দেখা যায়, নদী পারাপারের জন্য ব্যবহৃত ব্রিজের নিচে নদীর অংশ পরিণত হয়েছে ময়লার ভাগাড়ে। বাজারের দোকানদারদের সব ময়লা নদীর বুকে ফেলায় দূষণ ও দখলে চলে যাচ্ছে নদীটি। নদীতে পলিথিন, আশপাশের বাড়ির ময়লা-আবর্জনা, বাজারের ময়লা এবং গরু জবাই করার পর গরুর রক্ত, গোবর, ভুড়ি ধোয়া থেকে শুরু করে অতিরিক্ত সব বর্জ্যই এই ব্রিজের উপর থেকে ফেলা হয়। ফলে নদীর পানি কালচে রঙ ধারণ করেছে। প্রচুর পরিমাণে বর্জ্য ফেলার কারণে নদী দূষণের সঙ্গে সঙ্গে দেখা দিয়েছে বায়ু দূষণও। ব্রিজ সংলগ্ন একাধিক দোকানদার বলেন, আমরা এখানে ভালোভাবে বসে ব্যবসা করতে পারি না। ব্রিজের নিচের ময়লা ফেলায় বর্জ্যরে গন্ধে আমাদের বসে থাকা কষ্টকর হয়ে যায়। ত্রিশাল পৌর ভারপ্রাপ্ত মেয়র রাশিদুল হাসান বিপ্লব বলেন, পৌর এলাকায় ময়লা, আবর্জনা ফেলার জন্য নির্দিষ্ট স্থান রয়েছে। কে বা কারা রাতের অন্ধকারে নদীতে ময়লা, আবর্জনা ফেলে তা আমাদের জানা নেই। তবে নদী দূষণমুক্ত রাখা আমাদের সবার উচিত। পৌর এলাকায় নির্দিষ্ট স্থানের ময়লা, আবর্জনা প্রতিদিন পরিষ্কার করা হয়। আমরা সচেতন হলেই নদী দূষণ থেকে মুক্ত হবো। উপজেলা নির্বাহী অফিসার আক্তারুজ্জামান বলেন, এটা আমি পৌরসভাকে জানাবো এবং আমরাও উদ্যোগ গ্রহণ করবো। জনগণকে যেন দুর্ভোগ পোহাতে না হয় এটা দ্রুতই পরিষ্কারের ব্যবস্থা করা হবে। নদী দূষণমুক্ত রাখতে আমাদের সবাইকে সচেতন হতে হবে।