দেশের উত্তরাঞ্চল এবং রাজশাহী, ঢাকা ও খুলনাসহ অনেক জেলায় বইছে শৈত্যপ্রবাহ। ঘন কুয়াশা ও হিমেল বাতাসে সর্বনিম্ন তাপমাত্রা আরও কমেছে। মঙ্গলবার চলতি মৌসুমে ঢাকা এবং দেশের সর্বনিম্ন তাপমাত্রা রেকর্ড করা হয়েছে। মঙ্গলবার (২৩ জানুয়ারি) রাজধানীতে সর্বনিম্ন তাপমাত্রা হয়েছে ১১.১ ডিগ্রি সেলসিয়াস। এটি এ বছরের সর্বনিম্ন তাপমাত্রা। এর পাশাপাশি চুয়াডাঙ্গা ও সিরাজগঞ্জে আজ সর্বনিম্ন তাপমাত্রা রেকর্ড করা হয়েছে ৬.৬ ডিগ্রি সেলসিয়াস। আবহাওয়া অধিদপ্তর বলছে, দেশের উত্তরাঞ্চল এবং রাজশাহী, ঢাকা ও খুলনাসহ অনেক জেলায় মৃদু থেকে মাঝারি ধরনের শৈত্যপ্রবাহ বয়ে যাচ্ছে। কাল বুধবারও দেশের বিভিন্ন স্থানে মৃদু শৈত্যপ্রবাহ বয়ে যেতে পারে। আগামী কয়েক দিন উত্তরাঞ্চলসহ দেশের অনেক জায়গায় তাপমাত্রা ৬ থেকে ১০ ডিগ্রি সেলসিয়াসের মধ্যে থাকতে পারে। মঙ্গলবার সকালে আবহাওয়া অধিদপ্তরের আবহাওয়াবিদ মুহাম্মদ আবুল কালাম মল্লিক বলেন, “ঢাকা, রাজশাহী, রংপুর ও খুলনা বিভাগের ওপর দিয়ে মৃদু থেকে মাঝারি ধরনের শৈত্যপ্রবাহ বয়ে যাচ্ছে। ঢাকার স্টেশনের তাপমাত্রা ১১.১ হলেও স্থানগুলোর তাপমাত্রা ১০-এর নিচে। তাই এখানে শৈত্যপ্রবাহ বয়ে যাচ্ছে। চার বিভাগ ছাড়াও মৌলভীবাজার, ভোলা, চট্টগ্রাম জেলাতেও শৈত্যপ্রবাহ বয়ে যাচ্ছে।” আবহাওয়া অধিদপ্তরের তথ্য অনুযায়ী, গত ডিসেম্বর মাসের তাপমাত্রা স্বাভাবিকের চেয়ে ১ ডিগ্রি সেলসিয়াসের বেশি ছিল। তবে জানুয়ারির শুরু থেকেই দেশের বিভিন্ন অঞ্চলে শীত বাড়তে শুরু করে। এর মধ্যে দেশের বিভিন্ন স্থানে কয়েক দফায় মৃদু শৈত্যপ্রবাহ বয়ে গেছে। সোমবার দেশের ২১ জেলায় শৈত্যপ্রবাহ বয়ে গেছে। আজই প্রথম দেশের বিভিন্ন অঞ্চলে মাঝারি শৈত্যপ্রবাহ বয়ে যাচ্ছে। সোমবার দেশের সর্বনিম্ন তাপমাত্রা রেকর্ড করা হয়েছিল দিনাজপুর ও নওগাঁর বদলগাছীতে, ৮.১ ডিগ্রি সেলসিয়াস। সর্বোচ্চ ২৭.৬ ডিগ্রি সেলসিয়াস তাপমাত্রা রেকর্ড হয়েছিল কক্সবাজারের টেকনাফে। আর ঢাকায় সর্বনিম্ন তাপমাত্রা ছিল ১২.১ ডিগ্রি ও সর্বোচ্চ তাপমাত্রা ছিল ২৩.৬ ডিগ্রি সেলসিয়াস। এদিকে আজ মঙ্গলবার দেশের কয়েক জায়গায় বৃষ্টি হতে পারে বলে জানিয়েছে আবহাওয়া অধিদপ্তর। পূর্বাভাসে বলা হয়েছে, ঢাকা, খুলনা, বরিশাল ও চট্টগ্রাম বিভাগে বৃষ্টি হতে পারে। এছাড়া দেশের অন্যত্র আকাশ আংশিক মেঘলাসহ আবহাওয়া প্রধানত শুষ্ক থাকতে পারে। মধ্যরাত থেকে সকাল পর্যন্ত সারাদেশে মাঝারি থেকে ঘনকুয়াশা পড়তে পারে এবং কোথাও কোথাও দুপুর পর্যন্ত কুয়াশা থাকতে পারে।