জলবায়ু ন্যায্যতার দাবিতে ঢাকায় আগামী ১৭ ও ১৮ নভেম্বর সমাবেশ করবে জলবায়ুসংশ্লিষ্ট ১৩টি প্রতিষ্ঠান ও সংগঠন। রাজধানীর সিদ্ধেশ্বরী রোডে স্ট্যাম্পফোর্ড ইউনিভার্সিটির মূল ক্যাম্পাসে এই সমাবেশ অনুষ্ঠিত হবে। সমাবেশে দেশের বিভিন্ন জেলা থেকে প্রায় ৭০০ নিবন্ধিত বিভিন্ন শ্রেণি-পেশার নারী ও পুরুষ অংশগ্রহণ করবেন। এর আলোকে জলবায়ু ন্যায্যতা দাবি আগামী ৩০ নভেম্বর দুবাইয়ে শুরু হতে যাওয়া এবারের জাতিসংঘের জলবায়ু সম্মেলনে তুলে ধরা হবে। বুধবার জাতীয় প্রেসক্লাবে এক সংবাদ সম্মেলনে এই কর্মসূচি ঘোষণা করা হয়। বিশিষ্ট মানবাধিকারনেত্রী অ্যাডভোকেট সুলতানা কামালের সভাপতিত্বে সংবাদ সম্মেলনে লিখিত বক্তব্য উপস্থাপন করেন ওয়াটারকিপারস বাংলাদেশের সমন্বয়ক শরীফ জামিল। সংবাদ সম্মেলনে আরও উপস্থিত ছিলেন ব্রতী সমাজ কল্যাণ সংস্থার প্রধান নির্বাহী শারমিন মুরশিদ, আদিবাসী ফোরামের সম্পাদক সঞ্জীব দ্রং, নিরাপদ ডেভেলপমেন্ট ফাউণ্ডেশনের চেয়ারম্যান ইবনুল সাঈদ রানা, বাংলাদেশ ক্লাইমেট চেঞ্জ জার্নালিষ্ট ফোরামের সভাপতি কাওসার রহমান। সংবাদ সম্মেলন সমন্বয় করেন সুন্দরবন ও উপকূল সুরক্ষা আন্দোলনের সমন্বয়ক সাংবাদিক নিখিল চন্দ্র ভদ্র। সংবাদ সম্মেলনে জানানো হয়, সমাবেশের উদ্বোধনী অনুষ্ঠানে প্রধান অতিথি হিসেবে উপস্থিত থাকবেন পরিবেশ, বন ও জলবায়ু পরিবর্তনবিষয়ক মন্ত্রণালয়ের সংসদীয় কমিটির সভাপতি সাবের হোসেন চৌধুরী। আহ্বায়ক কমিটির আহ্বায়ক মানবাধিকারনেত্রী সুলতানা কামালের সভাপতিত্বে সমাবেশে আরও উপস্থিত থাকবেন স্ট্যামফোর্ড ইউনিভার্সিটির বোর্ড অব ট্রাস্টি ফাতিনাজ ফিরোজ, এশিয়ান পিপলস মুভমেন্ট অন ডেট অ্যান্ড ডেভেলপমেন্ট (এপিএমডিডি) সমন্বয়ক লিডি ন্যাকপিল, ইউএনডিপি বাংলাদেশের সহকারী আবাসিক প্রতিনিধি আনোয়ারুল হক প্রমুখ। সভাপতির বক্তৃতায় সুলতানা কামাল বলেন, ‘জলবায়ু ন্যায্যতার অভাবে দেশের মানুষ যারা ক্ষতিগ্রস্ত হয়েছেন তাদের মুখ থেকে আমরা সমাবেশে বক্তব্য শুনব। জলবায়ু সম্মেলন সামনে রেখে এটাই প্রথম উদ্যোগ। জলবায়ু সুরক্ষায় আমাদের সবাইকে সচেতন ও দায়িত্বশীল হতে হবে।’ সুলতানা কামাল আরও বলেন, ‘দেশে শুধুমাত্র ক্ষমতাসীনদের কারণেই জলবায়ু সুরক্ষা বাধাপ্রাপ্ত হচ্ছে তা নয়, জনগণেরও দায় আছে। আমাদের বন আমরাই উজার করছি, উন্নত বিশ্ব এসে বন ধ্বংস করছে না। বৈশ্বিক উষ্ণতা রোধে সকলকেই ভূমিকা রাখতে হবে। নয়তো নেতিবাচক প্রভাব থেকে আমরা কেউ রক্ষা পাব না।’ শারমিন মুরশিদ বলেন, ‘তিনটি স্তরে সমাবেশ অনুষ্ঠিত হবে। এখানে সাধারণ মানুষ, জাতীয় ও আন্তর্জাতিক নেতারা তাদের মতামত তুলে ধরবেন। জলবায়ু সম্মেলনে তাদের মতামতের প্রতিফলন ঘটবে।’ সঞ্জীব দ্রং বলেন, ‘জলবায়ু পরিবর্তন জনিত কারণে উপকূলীয় মানুষের পাশাপাশি আদিবাসী সম্প্রদায় সবচেয়ে বেশি ক্ষতিগ্রস্ত হয়েছে। বৈশ্বিক চাপ সৃষ্টি করে জলবায়ুর ন্যায্যতা আদায় করতে হবে।’ কাওসার রহমান বলেন, ‘উন্নত দেশগুলোর প্রতি যদি আমরা চাপ তৈরি করতে না পারি তাহলে বাংলাদেশ আরও বেশি ক্ষতিগ্রস্ত হবে। জলবায়ু, কৃষি ও স্বাস্থ্য সুরক্ষায় আমাদের ঐক্যবদ্ধ হওয়ার বিকল্প নেই।’ শরীফ জামিল বলেন, ‘জলবায়ু সম্মেলন সামনে রেখে এই সমাবেশ আয়োজন করা হয়েছে। এই সমাবেশে অংশগ্রহণকারী নানা শ্রেণীপেশার মানুষের মতামতের প্রতিফলন ঘটবে।’