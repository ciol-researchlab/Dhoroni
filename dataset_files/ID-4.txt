চট্টগ্রাম নগরীর বায়েজিদ বোস্তামী থানায় পরিবেশ দূষণের দায়ে ৫টি প্রতিষ্ঠানকে ১৮ লাখ ২৫ হাজার ৫২০ টাকা জরিমানা করেছে পরিবেশ অধিদপ্তর। বুধবার (১৩ অক্টোবর) পরিবেশ অধিপ্তরের চট্টগ্রাম কার্যালয়ে শুনানি শেষে এ জরিমানা করা হয়।পরিবেশ অধিদপ্তরের মতে, দীর্ঘসময় ধরে পরিবেশগত ছাড়পত্র ছাড়া্ই কারখানাগুলো পরিচালনা করছিল প্রতিষ্ঠানগুলো। এর আগে, গত ১২ অক্টোবর পরিবেশ অধিদপ্‌তরের মহানগর কার্যালয়ের একটি দল নাসিরাবাদ এলাকায় অবস্থিত কারখানাগুলো পরিদর্শন করে। এসময় বায়ু দূষণ, অপরিশোধিত তরল বর্জ্য দ্বারা পরিবেশ দূষণ ও পরিবেশগত ছাড়পত্রবিহীন প্রতিষ্ঠান পরিচালনা করায় বিভিন্ন ব্যক্তি ও প্রতিষ্ঠানকে এনফোর্সমেন্ট নোটিশ প্রদান করেন। চট্টগ্রাম পরিবেশ অধিদপ্তরের মেট্রোপলিটন পুলিশ পরিচালক মোহাম্মদ নূরুল্লাহ নূরী বলেন, বায়েজিদের নাসিরাবাদ এলাকার বেনজ ইন্ডাস্ট্রিজ বাংলাদেশ লিমিটেড (স্টিল মিল) এটিপি (এয়ার ট্রিটমেন্ট প্লান্ট) বন্ধ রেখে অতিরিক্ত ধোঁয়া নির্গমনের মাধ্যমে স্থানীয় এলাকার বায়ু দূষণসহ পরিবেশ ও প্রতিবেশের ক্ষতিসাধন করায় ৫ লাখ ৪০ হাজার টাকা জরিমানা করা হয়েছে। এছাড়া নাসিরাবাদ এলাকার সিএসএস করপোরেশনকে ৫ লাখ ৪০ হাজার টাকা জরিমানা করে। একই এলাকার ইসলাম স্টিল এটিপি বন্ধ রেখে অতিরিক্ত ধোঁয়া নির্গমনের তাদেরও ৫ লাখ ৪০ হাজার টাকা জরিমানা করা হয়।