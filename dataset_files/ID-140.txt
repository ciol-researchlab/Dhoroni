পরিবেশ দূষণ রোধে সচেতনতা বাড়াতে ‘‘চিত্রাংকন, ফটোগ্রাফি ও পুনর্ব্যবহার উদ্ভাবন” বিষয়ে প্রতিযোগিতা এবং প্রদর্শনীর আয়োজন শিশু ও তরুণদের মধ্যে জীবনযাপনের অভ্যাস পরিবর্তনের ভাবনাকে জাগ্রত করে। গ্লোবাল রিসাইক্লিং দিবস ছিল ১৮ মার্চ। সারা বিশ্বের মতো বাংলাদেশেও নানা আয়োজনে দিবসটি পালিত হয়েছে। দিবসটির তাৎপর্য তুলে ধরে বরিশালে অনুষ্ঠিত হয়েছে পরিবেশ দূষণ রোধে চিত্রাংকন, ফটোগ্রাফি এবং পুনর্ব্যবহার উদ্ভাবন/চিন্তা বিষয়ে সৃজনশীল প্রতিযোগিতা ও প্রদর্শনী। বরিশালভিত্তিক স্বেচ্ছাসেবী সংগঠন ওয়ার্ক ফর প্রোগ্রেসের (ডব্লিউএফপি) আয়োজনে বরিশাল শিল্পকলা একাডেমি মুক্তমঞ্চে শুক্রবার বিকেল ৪টা থেকে অনুষ্ঠিত হয় পরিবেশ ও দূষণ বিষয়ে চিত্রাংকন প্রতিযোগিতা ও ফটোগ্রাফি প্রদর্শনী। সন্ধ্যা ৬টায় দিবসকেন্দ্রিক আলোচনা, পুরস্কার ও সার্টিফিকেট বিতরণ এবং সব প্রতিযোগীর মাঝে ফলের চারাগাছ বিতরণ করা হয়। অনুষ্ঠানে প্রধান অতিথি ছিলেন বরিশাল বিশ্ববিদ্যালয়ের কোস্টাল স্টাডিস ও ডিজাস্টার ম্যনেজমেন্ট বিভাগের শিক্ষক ও এলাইয়েন্স ফর ইয়ুথ এন্ড ডেভেলপমেন্ট এর মেন্টর জনাব আসিফ মইনুর চৌধুরী। পরিবেশ দূষণ কমানো, প্লাস্টিকের ব্যবহার কমানো, প্রাকৃতিক সম্পদের যথার্থ ব্যবহার ও পুনর্ব্যবহারের প্রতি বিশেষ গুরুত্ব দিয়ে বৈশ্বিক তাপমাত্রা কমানোর বিষয়ে সবাইকে সচেতন হতে তিনি আহ্বান জানান। অনুষ্ঠানে সভাপতিত্ব করেন ওয়ার্ক ফর প্রোগ্রেসের (ডব্লিউএফপি) আহ্বায়ক শহীদুল ইসলাম শিশির। আবহাওয়া ও জলবায়ুর বৈশ্বিক দুর্যোগের এই সময়ে এসে পরিবেশ দূষণ রোধে সারা বিশ্বের মতো বরিশালেও ডব্লিউএফপির এমন আয়োজনকে সাধুবাদ জানিয়েছেন দর্শক ও প্রতিযোগীরা। ভবিষ্যতেও পরিবেশ দূষণ রোধে নানা ধরনের সামাজিক কর্মকান্ডের সাথে অংশ নেয়ার আশাবাদ ব্যক্ত করে সংগঠনটির সদস্য সচিব সৈয়দ নাজমুল আলম অভি বলেন, “পরিবেশ বিষয়ে আমাদের সংগঠন সবসময় সচেতন। বরিশালের পরিবেশ দূষণ রোধে করণীয় সম্পর্কে আমাদের কয়েকটি সমীক্ষার কাজ প্রাথমিক ভাবে শুরু হয়েছে। এই এলাকার নিষ্কাশন ও বর্জ্য ব্যবস্থাপনায় ইতিবাচক পরিবর্তন ঘটানো এবং বিশ্বের সাথে তাল মিলিয়ে বরিশালে কার্বন নিঃসরণের হার শূন্যের কোটায় নিয়ে আসাই আমাদের লক্ষ্য।”