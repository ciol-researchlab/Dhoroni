ফের প্লাস্টিকের বলি তিমি। এ বার ইটালি। এক মাস আগেই ফিলিপিন্সের উপকূলে ভেসে উঠেছিল একটি তিমির দেহ। যার পেট থেকে বেরিয়েছিল প্রায় ৪০ কেজি প্লাস্টিক। ইটালির সার্ডিনিয়া সৈকতের কাছে গত সপ্তাহে ভেসে উঠেছে আর একটি তিমির দেহ। ইটালির পরিবেশ মন্ত্রক ও একটি স্বেচ্ছাসেবী সংগঠনের তরফে আজ জানানো হয়েছে, এই তিমিটির পেট থেকেও বেরিয়েছে ২২ কেজি প্লাস্টিক। ওই স্বেচ্ছাসেবী সংগঠনের প্রেসিডেন্ট লুকা বিটাও জানিয়েছেন, কী ছিল না তিমিটির পেটে! জঞ্জালের ব্যাগ, মাছ ধরার জাল, পাইপ, এমনকি ওয়াশিং মেশিনের ব্যাগ যার বারকোড আর ব্র্যান্ড-নামটিও অটুট রয়েছে। আরও অনেক কিছু রয়েছে, যা এখনও চিহ্নিত করা যায়নি। লুকা জানান, প্রায় ৮ মিটার লম্বা তিমিটি অন্তঃসত্ত্বা ছিল। তবে ওই উপকূলে আছড়ে পড়ার বেশ কিছু আগে গর্ভস্থ ভ্রূণটি মারা যায়। মৃত্যুর প্রকৃত কারণ আরও বেশ কিছু পরীক্ষানিরীক্ষার পরেই জানা যাবে বলে জানিয়েছেন একদল পশুচিকিৎসক। ইটালির পরিবেশমন্ত্রী সের্গিয়ো কোস্টা একটি ফেসবুক পোস্টে লিখেছেন, ‘‘এখনও এমন কেউ কি আছেন, যিনি বলবেন এটা তেমন কোনও সমস্যাই নয়। আমার কাছে এটা সমস্যা এবং তা খুবই গুরুতর।’’ তিনি এ-ও বলেন, ‘‘আমরা গত কয়েক বছর ধরে নিজেদের সুবিধার জন্য যে ভাবে প্লাস্টিক ও প্লাস্টিকজাত জিনিসপত্র ব্যবহার করে চলেছি, তারই ফল ভুগতে হচ্ছে আমাদের। আর সব চেয়ে বেশি ফল ভুগছে জীবজন্তুরা।’’ সম্প্রতি ইউরোপীয় পার্লামেন্টে একটি বিল পাশ হয়েছে, যেখানে বলা হয়েছে— ২০২১ সালের মধ্যে সমস্ত রকম প্লাস্টিক ও প্লাস্টিকজাত জিনিসপত্র ব্যবহার পুরোপুরি বন্ধ করতে হবে। তার মধ্যে রয়েছে স্ট্র থেকে শুরু করে তুলোর ‘বাড’ এমনকি প্লাস্টিকের চামচও। ওই আইন মেনে চলার ক্ষেত্রে ইটালি মুখ্য ভূমিকা নেবে বলেই জানিয়েছেন পরিবেশমন্ত্রী কোস্টা। তাঁর কথায়, ‘‘প্লাস্টিক ব্যবহারের বিরুদ্ধে আমাদের যুদ্ধ সবে শুরু হয়েছে। এবং সহজে থামছি না।’’