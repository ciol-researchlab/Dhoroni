পঞ্চগড় ও কুড়িগ্রাম জেলার উপর দিয়ে বয়ে যাচ্ছে মৃদু শৈত্যপ্রবাহ। এটি রবিবার পর্যন্ত অব্যাহত থাকতে পারে বলে জানিয়েছে আবহাওয়া অফিস। এছাড়াও শৈত্যপ্রবাহ আরও কয়েকটি এলাকায় ছড়িয়ে পড়তে পারে। শনিবার (১২ ফেব্রুয়ারি) সকাল ৯টা থেকে পরবর্তী ২৪ ঘণ্টার আবহাওয়ার পূর্বাভাসে এ তথ্য জানিয়েছে আবহাওয়া অফিস। আবহাওয়ার পূর্বাভাসে বলা হয়েছে, অস্থায়ীভাবে আংশিক মেঘলা আকাশসহ আবহাওয়া প্রধানত শুষ্ক থাকতে পারে। মধ্যরাত থেকে সকাল পর্যন্ত সারাদেশে হালকা থেকে মাঝারী কুয়াশা পড়তে পারে। এছাড়াও সারাদেশের রাতের তাপমাত্রা সামান্য হ্রাস পেতে পারে এবং দিনের তাপমাত্রা প্রায় অপরিবর্তিত থাকতে পারে। শনিবার দেশের সর্বনিম্ন তাপমাত্রা ছিল তেঁতুলিয়ায় ৮.২ ডিগ্রী সেলসিয়াস। শহরগুলোর মধ্যে ঢাকায় সর্বনিম্ন তাপমাত্রা ১৪.১ ডিগ্রী সেলসিয়াস, ময়মনসিংহে ১১.৮, চট্টগ্রামে ১৬.৮, সিলেটে ১৩.৪, রাজশাহীতে ১০.২, রংপুরে ১১ ডিগ্রী, খুলনায় ১৩.২ এবং বরিশালে ১৪.৪ ডিগ্রি সেলসিয়াস রেকর্ড করা হয়েছে। এছাড়া টেকনাফে দেশের সর্বোচ্চ তাপমাত্রা রেকর্ড করা হয়েছে ৩০ ডিগ্রী সেলসিয়াস। আবহাওয়াবিদ এ কে এম নাজমুল হক বাংলা ট্রিবিউনকে বলেন, “পশ্চিমা লঘুচাপের প্রভাবে বৃষ্টির পর আকাশ পরিষ্কার হয়ে এসেছে। এরপর থেকে কমতে শুরু করেছে তাপমাত্রা। উত্তরাঞ্চলের কয়েকটি অঞ্চলে এখন শৈত্যপ্রবাহ বইছে। এটি আগামীকালও অব্যাহত থাকতে পারে।” এদিকে আবহাওয়া পূর্বাভাসে আবহাওয়া অফিস জানিয়েছে, উপ-মহাদেশীয় উচ্চচাপ বলয়ের বর্ধিতাংশ পশ্চিমবঙ্গ ও তৎসংলগ্ন এলাকায় অবস্থান করছে। মৌসুমের স্বাভাবিক লঘুচাপ দক্ষিণ বঙ্গোপসাগরে অবস্থান করছে। সকাল থেকে ঢাকায় পশ্চিম অথবা উত্তর-পশ্চিম দিক থেকে ঘণ্টায় ৬ থেকে ১২ কিলোমিটার বেগে বাতাস প্রবাহিত হচ্ছে। শনিবার সকালে ঢাকায় বাতাসের আপেক্ষিক আর্দ্রতা ছিল ৭৫%। ঢাকায় শনিবার সূর্যাস্ত হয় সন্ধ্যা ৫ টা ৫১ মিনিটে এবং আগামীকাল সূর্যোদয় হবে ভোর ৬ টা ৩৪ মিনিটে।