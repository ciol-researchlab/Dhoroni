দেশের তিনটি জেলার ওপর দিয়ে বয়ে যাচ্ছে অতি তীব্র তাপপ্রবাহ। এছাড়া পাঁচটি জেলার ওপর দিয়ে তীব্র তাপপ্রবাহ চলছে। আরও কয়েক দিন এমন তাপপ্রবাহ চলবে। এই তাপপ্রবাহের মধ্যে আজ শনিবার থেকে আগামী তিন বৃষ্টির পূর্বাভাস দিয়েছে আবহাওয়া অধিদপ্তর। তবে সারাদেশে নয়, সিলেট ও চট্টগ্রাম বিভাগের কিছু জায়গায় বৃষ্টি হতে পারে। আর ২ মে থেকে দেশের অন্যান্য জায়গায় বাড়বে বৃষ্টি। এ সময় উত্তর-পূর্বাঞ্চল ও দক্ষিণ-পূর্বাঞ্চলে বৃষ্টি বাড়বে। শনিবার সকাল ৯টা থেকে পরবর্তী ৭২ ঘণ্টার আবহাওয়ার পূর্বাভাসে এ তথ্য জানানো হয়েছে। আবহাওয়াবিদ ড. আবুল কালাম মল্লিক সমকালকে জানান, ২, ৩ ও ৪ মে দেশের উত্তর-পূর্বাঞ্চলের ময়মনসিংহ, সিলেট, নরসিংদী ও গাজীপুরে এবং দক্ষিণ-পূর্বাঞ্চলের চট্টগ্রাম, ব্রাক্ষণবাড়িয়া, খাগড়াছড়ি, হাতিয়া, সন্দ্বীপসহ অন্যান্য জায়গায় বৃষ্টি হতে পারে। এ সময় ঢাকায়ও বৃষ্টি নামতে পারে। বৃষ্টির পূর্বাভাস: আবহাওয়া অধিদপ্তর জানিয়েছে, শনিবার চট্টগ্রাম ও সিলেট বিভাগের দুই-এক জায়গায় অস্থায়ীভাবে দমকা বা ঝড়ো হাওয়াসহ বৃষ্টি ও বজ্রসহ বৃষ্টি হতে পারে। সেই সঙ্গে কোথাও কোথাও বিক্ষিপ্তভাবে শিলাবৃষ্টি হতে পারে। এছাড়া দেশের অন্যত্র অস্থায়ীভাবে আংশিক মেঘলা আকাশসহ আবহাওয়া প্রধানত শুক্ক থাকতে পারে। রোববার সিলেট ও চট্টগ্রাম বিভাগের দুই-এক জায়গায় অস্থায়ীভাবে দমকা বা ঝড়ো হাওয়াসহ বৃষ্টি ও বজ্রসহ বৃষ্টি হতে পারে। সেই সঙ্গে কোথাও কোথাও বিক্ষিপ্তভাবে শিলাবৃষ্টি হতে পারে। আর সিলেট বিভাগের দুই-এক জায়গায় সোমবার অস্থায়ীভাবে দমকা বা ঝড়ো হাওয়াসহ বৃষ্টি ও বজ্রসহ বৃষ্টি হতে পারে। কোথাও কোথাও বিক্ষিপ্তভাবে শিলাবৃষ্টিও হতে পারে। তাপপ্রবাহ: শনিবার রাজশাহী, চুয়াডাঙ্গা ও পাবনা জেলার ওপর দিয়ে অতি তীব্র তাপপ্রবাহ এবং টাঙ্গাইল, বগুড়া, বাগেরহাট, যশোর ও কুষ্টিয়া জেলার ওপর দিয়ে তীব্র তাপপ্রবাহ বয়ে যাচ্ছে। মৌলভীবাজার, রাঙামাটি, চাঁদপুর, নোয়াখালী, ফেনী ও বান্দরবান জেলাসহ রংপুর, ময়মনসিংহ ও বরিশাল বিভাগসহ ঢাকা, রাজশাহী ও খুলনা বিভাগের অবশিষ্ট অংশের ওপর দিয়ে মৃদু থেকে মাঝারি ধরনের তাপপ্রবাহ বয়ে যাচ্ছে এবং তা অব্যাহত থাকতে পারে। সারাদেশে দিনের তাপমাত্রা সামান্য বাড়তে পারে। রাতের তাপমাত্রা প্রায় অপরিবর্তিত থাকতে পারে। বাতাসে বেশি জলীয় বাম্পের কারণে অস্বস্তিভাব থাকতে পারে। চলমান তাপপ্রবাহ রোববার ও সোমবার একই রকম থাকতে পারে। সারাদেশে রোববার দিন ও রাতের তাপমাত্রা প্রায় অপরিবর্তিত থাকতে পারে। সোমবার দিনের তাপমাত্রা সামান্য কমতে পারে। রাতের তাপমাত্রা প্রায় অপরিবর্তিত থাকতে পারে।