রাজধানী ঢাকাসহ সারাদেশে মাঝারি থেকে তীব্র তাপপ্রবাহ বয়ে যাচ্ছে। যা অব্যাহত থাকতে পারে জানিয়ে দেশজুড়ে তিন দফায় হিট অ্যালার্ট জারি করেছে আবহাওয়া অধিদপ্তর। কোনো বিশাল এলাকাজুড়ে যখন তাপপ্রবাহ হয়, তখন এরকম সতর্কবার্তা দেওয়া হয়। বাতাসে জলীয় বাষ্পের পরিমাণ বেশি থাকায় এ সময় জনজীবনে অস্বস্তি বাড়তে পারে বলেও জানিয়েছে আবহাওয়া অধিদপ্তর। দুর্ভোগ এড়াতে স্কুল কলেজ বন্ধ ঘোষণা করেছে সরকার। এ অবস্থায় দেশজুড়ে তাপমাত্রা আরও বাড়ার আভাস দিয়েছে আবহাওয়া অধিদপ্তর। ভারি বৃষ্টিপাত ছাড়া গরমের তীব্রতা কমার সম্ভাবনা নেই বলেও জানিয়েছে আবহাওয়া অধিদপ্তর। এর মধ্যেই দেশের সর্বোচ্চ তাপমাত্রা ৪২ ডিগ্রিতে পৌঁছেছে। বৃহস্পতিবার (২৫ এপ্রিল) দেশের সর্বোচ্চ তাপমাত্রা রেকর্ড করা হয়েছে চুয়াডাঙ্গায়। এদিন বিকেল ৩টায় চুয়াডাঙ্গার আঞ্চলিক আবহাওয়া পর্যবেক্ষণাগার জেলায় ৪২.২ ডিগ্রি সেলসিয়াস তাপমাত্রা রেকর্ড করে। এ সময় জেলায় বাতাসে আর্দ্রতার পরিমাণ ছিল ১৪%। চলমান এপ্রিল মাসের শুরু থেকেই কয়েক দফা তাপপ্রবাহে পুড়ছে সারাদেশ। আবহাওয়া অধিদপ্তর আগেই আভাস দিয়েছিল, এ বছর তাপপ্রবাহের ব্যাপ্তিকাল দীর্ঘায়িত হতে পারে দেশে। এর মধ্যেই বেশ কয়েক দফায় ৪২ ডিগ্রি ছাড়িয়ে যায় চুয়াডাঙ্গাসহ কয়েকটি জেলার তাপমাত্রা। গত ২০ এপ্রিল যশোরে তাপমাত্রা তাপমাত্রা রেকর্ড করা হয় ৪২.৬ ডিগ্রি সেলসিয়াস। যা চলমান মৌসুমে দেশের সর্বোচ্চ তাপমাত্রা। এদিন চুয়াডাঙ্গায় জেলার এ মৌসুমের সর্বোচ্চ তাপমাত্রা ৪২.৩ ডিগ্রি সেলসিয়াস রেকর্ড করা হয়। একই দিনে ঢাকায় মৌসুমের সর্বোচ্চ তাপমাত্রা ৪০.৪ ডিগ্রি সেলসিয়াস রেকর্ড করা হয়।