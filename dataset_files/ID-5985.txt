ইউরোপীয় ইউনিয়নের (ইউ) জলবায়ু পরিবর্তন পর্যবেক্ষণ পরিষেবা মঙ্গলবার বলেছে, বিশ্ব এ যাবতকালের উষ্ণতম মার্চ অনুভব করেছে। এ নিয়ে টানা ১০ মাসের মধ্যে প্রতি মাসেই নতুন তাপমাত্রার রেকর্ড তৈরি হয়েছে। খবর রয়টার্স ও ডয়চে ভেলের। মার্চে গড় বৈশ্বিক তাপমাত্রা ছিল প্রাক-শিল্প গড়ের তুলনায় ১ দশমিক ৬৮ ডিগ্রি সেলসিয়াস বেশি। ইউরোপের কোপার্নিকাস ক্লাইমেট চেঞ্জ সার্ভিস বলেছে, গত মার্চ বিশ্বে আগের একই সময়ের তুলনায় সবচেয়ে উষ্ণ ছিল। গত মাসে আগের মার্চের তুলনায় দশমিক ১ ডিগ্রি সেলসিয়াস বেশি এবং ১৮৫০-১৯০০ সালের মার্চের গড় তাপমাত্রার তুলনায় ১ দশমিক ৬৮ ডিগ্রি সেলসিয়াস বেশি গরম ছিল। আফ্রিকা, দক্ষিণ আমেরিকা, গ্রিনল্যান্ড ও অ্যান্টার্কটিকার কিছু অংশে গড় তাপমাত্রা রেকর্ড গড়েছে। কোপার্নিকাসের প্রতিবেদনে বলা হয়েছে, সমুদ্রপৃষ্ঠের তাপমাত্রাও বিস্ময়কর নতুন উচ্চতায় পৌঁছেছে। বিজ্ঞানীরা বলছেন, উত্তপ্ত সমুদ্রের তাপমাত্রা বায়ুমণ্ডলে আর্দ্রতা বৃদ্ধির কারণ হতে পারে, যার ফলে আবহাওয়া অনিয়মিত হয়। এক ডিগ্রি সেলসিয়াস তাপমাত্রা বৃদ্ধি পেলে বায়ু সাধারণত প্রায় ৭% বেশি জলীয় বাষ্প ধরে রাখতে পারে। এল নিনোর আবহাওয়ার ধরণ তাপমাত্রা বৃদ্ধিতে ভূমিকা পালন করেছে। এটা সমুদ্রপৃষ্ঠের পানিকে উষ্ণ করে এবং বিশ্ব তাপমাত্রাকে প্রভাবিত করে। এটি ডিসেম্বর এবং জানুয়ারিতে শীর্ষে পৌঁছেছিল এবং এরপর দুর্বল হতে শুরু করেছে। কিন্তু বিজ্ঞানীরা বলছেন, গ্রিনহাউস গ্যাস নির্গমনই তাপমাত্রা বৃদ্ধির প্রধান কারণ। ইম্পেরিয়াল কলেজ লন্ডনের গ্রান্থাম ইনস্টিটিউটের জলবায়ু বিজ্ঞানী ফ্রিডেরিক অটো রয়টার্সকে বলেছেন, ‘উষ্ণায়নের প্রধান চালক হল জীবাশ্ম জ্বালানি নির্গমন।’ তিনি বলেন, এগুলো হ্রাস করতে ব্যর্থতার ফলে আরও বৈশ্বিক উষ্ণায়ন, খরা, আগুন, তাপপ্রবাহ এবং বন্যা দেখা দেবে।