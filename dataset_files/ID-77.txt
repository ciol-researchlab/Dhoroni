“অস্বাস্থ্যকর” বাতাসের মান নিয়ে বৃহস্পতিবার (২৭ এপ্রিল) সকাল ৮টা ৫২ মিনিটে বিশ্বের দূষিত শহরের তালিকায় ঢাকার অবস্থান তৃতীয়। ঢাকার এয়ার কোয়ালিটি ইনডেক্স (একিউআই) স্কোর ১৫৬। ভারতের দিল্লি ও নেপালের কাঠমান্ডু যথাক্রমে ১৯৮ ও ১৭২ একিউআই স্কোর নিয়ে তালিকার প্রথম দুইটি স্থান দখল করেছে। ১৫১ থেকে ২০০ এর মধ্যে একিউআই স্কোরকে “অস্বাস্থ্যকর” বলে মনে করা হয়। ২০১ থেকে ৩০০ একিউআই স্কোরকে “খুব অস্বাস্থ্যকর” বলে মনে করা হয় এবং ৩০১ থেকে ৪০০ একিউআই স্কোরকে “ঝুঁকিপূর্ণ” হিসেবে বিবেচনা করা হয়, যা বাসিন্দাদের জন্য গুরুতর স্বাস্থ্য ঝুঁকি তৈরি করে। বাংলাদেশে একিউআই নির্ধারণ করা হয় দূষণের পাঁচটি বৈশিষ্ট্যের ওপর ভিত্তি করে, সেগুলো হল-বস্তুকণা (পিএম১০ ও পিএম২.৫), এনও২,সিও,এসও২ এবং ওজোন (ও৩)। দীর্ঘদিন ধরে বায়ু দূষণে ভুগছে ঢাকা। এর বাতাসের গুণমান সাধারণত শীতকালে অস্বাস্থ্যকর হয়ে যায় এবং বর্ষাকালে কিছুটা উন্নত হয়। এবারের ঈদ-উল-ফিতরের আগে-পরে ঢাকায় যতটা বায়ুদূষণ হয়েছে, তা আট বছরের মধ্যে ছিল সবচেয়ে বেশি। ২০১৬ সাল থেকে সদ্য শেষ হওয়া ঈদ-উল-ফিতরের সময়কার বায়ুদূষণের উপাত্ত বিশ্লেষণ করে এ তথ্য দিয়েছে স্টামফোর্ড ইউনিভার্সিটির পরিবেশবিজ্ঞান বিভাগের বায়ুমণ্ডলীয় দূষণ অধ্যয়ন কেন্দ্র (ক্যাপস)। ঢাকা বিশ্ববিদ্যালয়ের রসায়ন বিভাগের বায়ুমান গবেষণাকেন্দ্রের হিসাবে, ধুলা ও ধোঁয়া ঢাকার বায়ুদূষণের ক্ষেত্রে ৫০% ভূমিকা রাখে। এ ধুলার বড় উৎস অব্যবস্থাপনার মধ্য দিয়ে নির্মাণকাজ, পুরোনো যানবাহনের দূষিত বায়ু। আর ৪০% দূষণের উৎস খড়, কাঠ ও তুষের মতো জৈব বস্তুর ধোঁয়া ও সূক্ষ্ম বস্তুকণা। ক্যাপসের আগের এক গবেষণায় দেখা গেছে, ঢাকায় চলতি জানুয়ারি মাসে সবচেয়ে বেশিসংখ্যক দিন দুর্যোগপূর্ণ বায়ুর মধ্যে কাটিয়েছেন নগরবাসী। এ মাসে মোট ৯ দিন রাজধানীর বায়ুর মান দুর্যোগপূর্ণ ছিল, যা সাত বছরের মধ্যে সর্বোচ্চ।