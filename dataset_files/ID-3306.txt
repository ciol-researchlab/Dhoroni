অবৈধ দখল-দূষণের কারণে ক্রমেই মরছে রাজধানীর নাসিরাবাদের নদী ও অভ্যন্তরীণ খাল। স্থানীয় রাজনৈতিক নেতারা ও অন্যান্য প্রভাবশালীর ছত্রছায়ায় শতাধিক দখলদার এলাকার অভ্যন্তরীণ খাল দখল করে বসতবাড়ি, টং দোকান, রিকশা গ্যারেজ, হোটেলসহ বিভিন্ন প্রতিষ্ঠান চালু করে রেখেছে। আর অধিবাসীদের ফেলা পলিথিন ও ময়লা আবর্জনার পাশাপাশি অন্যান্য বর্জ্য মিশে খালগুলো ভরাট হয়ে বাধাগ্রস্ত হচ্ছে পানির স্বাভাবিক প্রবাহ। এদিকে খালগুলোতে ফেলা আবর্জনা, আগাছা ও কচুরিপানা পরিষ্কার না করে উলটো বেশিরভাগ খালের দুপারেই অবৈধ দখল আর মানুষের বর্জ্য ফেলা হচ্ছে। কোথাও কোথাও সরু নালায় পরিণত হয়েছে অভ্যন্তরীণ খালগুলো। আর দূষণের কবলে পড়ে নাসিরাবাদের কোল ঘেঁষা বালু নদ, অভ্যন্তরীণ নড়াই নদী ও খালের পানি আলকাতরাসদৃশ কালচে রঙ ধারণ করে চারপাশে উৎকট দুর্গন্ধ ছড়াচ্ছে। রাজধানীর খিলগাঁও থানাধীন ঢাকা দক্ষিণ সিটি করপোরেশনের (ডিএসসিসি) নবসম্পৃক্ত ৭৫ নম্বর ওয়ার্ড সাবেক নাসিরাবাদ ইউনিয়ন। রাজধানীর সর্বাধিক নাগরিক সুবিধাবঞ্চিত নাসিরাবাদ ২০ বর্গকিলোমিটারের অধিক এলাকাটি ফকিরখালী, ইদারকান্দি, বালুরপাড়, বাবুর জায়গা, দাসেরকান্দি, গৌড়নগর, নাসিরাবাদ, নাগদারপাড়, শেখের জায়গা ও ত্রিমোহনীসহ ১৬টি গ্রাম নিয়ে গঠিত। এখানে বহিরাগত ও ভাড়াটিয়াসহ সোয়া লক্ষাধিক মানুষের বসবাস। আধুনিক নাগরিক সুবিধা না থাকায় আয়তনের তুলনায় এখানে লোকসংখ্যা খুবই কম। নদী ও খালবেষ্টিত নাসিরাবাদের কোল ঘেঁষে বয়ে চলেছে নড়াই নদসহ প্রায় ১৬ কিলোমিটার খাল। সংসদীয় ঢাকা-৯ আসনভুক্ত এ এলাকাটি খিলগাঁও অঞ্চল-২ আঞ্চলিক কার্যালয়ের অন্তর্ভুক্ত। জানা গেছে, এখনো প্রত্যন্ত ও সর্বাধিক অবহেলিত ডিএসসিসির ৭৫ নম্বর ওয়ার্ড এলাকা নাসিরাবাদ। প্রত্যন্ত গ্রামের সদৃশ এ ওয়ার্ডটি চারদিকে খাল ও নদীবেষ্টিত সুবিধাবঞ্চিত। একটা সময় ওয়ার্ডটির নদী ও খালগুলোই ছিল মানুষের প্রাণ ও নানা পেশার কর্মযজ্ঞের প্রধান পথ। ৬০ ফুট প্রশস্ত খরসে াতা ওইসব খাল ও নদী দিয়ে পণ্যবাহী পালতোলা নৌকা-ট্রলার চলাচল করত। যা ছিল দৃষ্টিনন্দন ও মানুষের জীবন-জীবিকার প্রধান উৎস। কৃষিনির্ভর এ এলাকায় এক সময় শত শত জেলে পরিবার বসবাস করতেন এসব খালকে কেন্দ্র করে। জমিতে সোনালি ধান ও রবিশস্য চাষ করাসহ খালগুলো থেকে মাছ ধরে ভালোই চলত অধিবাসীদের। যে যার মতো করে দখল ও দূষণ করে চলেছে এখানে। আর অভ্যন্তর এলাকাগুলোর কোল ঘেঁষে বয়ে চলেছে নড়াই নদীসহ প্রায় ১৬ কিলোমিটার খাল। সরেজমিন দেখা গেছে, বালু নদ দিয়ে সংযোগ নড়াই নদীটি মেরাদিয়া হাট পর্যন্ত ৩ কিলোমিটার বয়ে গেছে। যেটির পানি কালো কুচকুচে ও দুর্গন্ধযুক্ত। একই চিত্র দেখা গেছে ত্রিমোহনী থেকে দেবধোলাই খাল পর্যন্ত ৩ কিলোমিটার নড়াই নদীতে। একইভাবে জিরানী খাল থেকে নড়াই নদের মোহনা পর্যন্ত ১ কিলোমিটার আবার নড়াই মোহনা থেকে ২ কিলোমিটার গজারিয়া খাল, বটতলা থেকে বড় বিল পর্যন্ত দেড় কিলোমিটার, বালু থেকে গাবরখালী খাল পর্যন্ত দেড় কিলোমিটার, বাবুর জায়গা খাল ১ কিলোমিটার, দাশেরকান্দি মৃত কলমি খাল ২ কিলোমিটার, শেখের জায়গার আধা কিলোমিটার সোনাটুকি খাল বয়ে চলেছে নাসিরাবাদ ইউনিয়নের অভ্যন্তরীণ এলাকার কোল ঘেঁষে। এছাড়া দেবধোলাই থেকে শেখের জায়গা মোল্লাবাড়ী পর্যন্ত পৌনে ১ কিলোমিটার, দেবধোলাই থেকে নাগদারপাড় তালতলী বিল পর্যন্ত ১ কিলোমিটার খাল রয়েছে যা ক্রমে মরছে দখল দূষণে। এর মধ্যে অনেক আগেই খাল ভরাট হয়ে প্রভাবশালীদের দখলে চলে গেছে দাসেরকান্দির কলমি খাল, বাবুর জায়গা খাল, জিরানি খালসহ অন্যান্য খাল। এদিকে হাউজিং কোম্পানিগুলোও দখলযজ্ঞে থেমে নেই বলে জানিয়েছেন এলাকাবাসী। ৬০ ফুট প্রশস্ত নিষ্কাশন খালগুলো ভরাট হয়ে অবৈধ দখলে চলে গিয়ে কোথাও কোথাও সরু নালায় পরিণত হয়েছে। আরও দেখা গেছে, বেশিরভাগ খালের দুপারেই অবৈধ দখল আর মানুষের ফেলা বর্জ্যে পানির প্রবাহ নষ্ট হয়ে গেছে। এখানকার সবচেয়ে বড় অভিশাপ বালু ও নড়াই নদীর পচা পানি। আগে এ দুটি নদ-নদীর পানি দিয়ে জমি সেচ, গোসল, কাপড় ধোয়াসহ নানা সাংসারিক কাজ করা যেত। কিন্তু বর্তমানে এ পানি ব্যবহার করা তো দূরের কথা, উৎকট গন্ধে কাছে যাওয়া যায় না। তাছাড়া ময়লা পানির প্রভাবে নড়াই নদী ও খালের আশপাশের মানুষ ময়লা পানিবাহিত নানা রোগেও আক্রান্ত হচ্ছে। স্বাস্থ্যঝুঁকিতে রয়েছেন এখানকার হাজারো অধিবাসী। এদিকে নির্বিচারে রাজধানীর হাতিরঝিল, রামপুরা, মান্ডা ও মুগদা এলাকার আবর্জনা, মলমূত্র, ময়লা ও বর্জ্য বালু নদ ও রামপুরা জিরানি খাল হয়ে সরাসরি নড়াই নদীতে এসে পড়ে। মিশে যায় বালু নদেও। এখনো অনেক ঝুলন্ত পায়খানা রয়েছে এ এলাকায়। তাই পায়খানার মলমূত্র সরাসরি নদী ও খালের পানিতে মিশে যায় বলেও পানি নষ্ট হয়। বাবুর জায়গা এলাকার বাসিন্দা ইসতিয়াক আহম্মেদ বাবুল যুগান্তরকে বলেন, শিগগিরই যদি নাসিরাবাদের অভ্যন্তরীণ খালগুলো দখল ও দূষণমুক্ত না করা যায় তাহলে এ এলাকা বড় ধরনের সমস্যায় পড়বে। এদিকে পচা পানির কারণে এখানে দিন দিন পানিবাহিত রোগে আক্রান্ত হচ্ছেন অধিবাসীরা। এখানকার পানি নিষ্কাশনের স্বাভাবিকতা বজায় রাখতে দ্রুত কার্যকর ব্যবস্থা নেওয়া প্রয়োজন। নাসিরাবাদের প্রবীণ নাগরিক মোশারফ হোসেন যুগান্তরকে বলেন, এখানকার অভ্যন্তরীণ খালগুলো দখল ও দূষণের কবলে পড়ে পচা পানির কারণে নাসিরাবাদের ফসলি জমিতে বিভিন্ন রবিশস্য ও ধান এখন আর ঠিকমতো হয় না। ওয়ার্ডটির কাউন্সিলর আকবর হোসেন যুগান্তরকে বলেন, প্রভাবশালীদের দখলে খালগুলোর অনেক জায়গা ভরাট হয়েছে। অনেক জায়গায় খাল ভরাট করে জমির সঙ্গেও মিলিয়ে দেওয়া হয়েছে বলে খাল সরু নালায় পরিণত হয়েছে। এক্ষেত্রে ঢাকা খালগুলোকে দখল ও দূষণমুক্ত করতে ঢাকা ওয়াসার জরুরি পদক্ষেপ নেওয়া প্রয়োজন। ঢাকা-৯ আসনের সংসদ সদস্য সাবের হোসেন চৌধুরী মোবাইল ফোনে যুগান্তরকে বলেন, আমার আসনভুক্ত নাসিরাবাদ ও আশপাশের এলাকার অভ্যন্তরীণ পানি নিষ্কাশন খালগুলোর দখল-দূষণ দূর করতে ঢাকা ওয়াসা, পরিবেশ অধিদপ্তর ও দক্ষিণ সিটি করপোরেশনসহ সংশ্লিষ্ট দপ্তরগুলোকে সমন্বয়ভিত্তিক কাজ করতে হবে। এক্ষেত্রে খাল ও নদীর পানি দূষণ হওয়ার উৎসগুলোতে কাজ করতে হবে। তাই স্থানীয় জনপ্রতিনিধি ও এলাকার নেতারা ও সংশ্লিষ্ট কমিটির সমন্বয়ে দূষণের স্থান নির্বাচন করে কাজ শুরু করব।