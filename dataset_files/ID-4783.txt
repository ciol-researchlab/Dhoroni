জলবায়ু পরিবর্তন নিয়ে কড়া পদক্ষেপ নিতে চলেছেন মার্কিন প্রেসিডেন্ট জো বাইডেন। বুধবার (২০ জুলাই) তিনি জানিয়েছেন, প্রেসিডেন্টের ক্ষমতা ব্যবহার করে নতুন আইন প্রণয়ন করবেন তিনি। ইউরোপের বড় অংশ তাপপ্রবাহের কবলে। যুক্তরাষ্ট্রেও তাপমাত্রা বাড়ছে। এই পরিস্থিতিতে জলবায়ু পরিবর্তন নিয়ে কড়া পদক্ষেপের কথা জানালেন প্রেসিডেন্ট জো বাইডেন। বুধবার মাসাচুসেটসের একটি পুরনো তাপবিদ্যুৎ কেন্দ্রে দাঁড়িয়ে তিনি জানান, প্রেসিডেন্ট হিসেবে শপথ নেওয়ার পর থেকে তিনি জলবায়ু পরিবর্তন নিয়ে একাধিক পদক্ষেপ নেওয়ার চেষ্টা করেছেন কিন্তু সবক্ষেত্রে সফল হননি। এর জন্য মার্কিন কংগ্রেস এবং সেনেটের দিকে আঙুল তুলেছেন তিনি। এ নিয়ে নিজের হতাশা প্রকাশ করে বাইডেন জানিয়েছেন, এবার প্রেসিডেন্টের বিশেষ ক্ষমতা ব্যবহার করে তিনি নতুন আইন এবং নিয়ম চালু করতে চান। ক্ষমতায় এসেই জলবায়ু সংক্রান্ত একাধিক সিদ্ধান্তের কথা জানিয়েছিলেন বাইডেন। বলেছিলেন, বিশ্ব উষ্ণায়নকে মোকাবিলা করার জন্য বিভিন্ন রাজ্যের সঙ্গে যৌথভাবে পদক্ষেপ নেওয়া হবে। কিন্তু বাস্তবে তা সম্ভব হয়নি। তিনি জানিয়েছেন, এবার প্রেসিডেন্টের বিশেষ ক্ষমতা ব্যবহার করে সে কাজগুলিই শুরু করবেন তিনি। বাইডেন চান, দুই দশমিক তিন বিলিয়ন ডলারের একটি ফান্ড ঘোষণা করতে। এই ফান্ড দিয়ে বিভিন্ন রাজ্যে জলবায়ু পরিবর্তন সংক্রান্ত পরিকাঠামো গড়ে তোলা হবে। তার বক্তব্য, তাপপ্রবাহে, খরায়, দাবানলে, বন্যায় দেশের বিভিন্ন রাজ্য ক্রমাগত ক্ষতিগ্রস্ত হচ্ছে। কোনো অঘটন ঘটলে সরকার ব্যবস্থা নেয়। কিন্তু নতুন ফান্ড দিয়ে অঘটন ঘটার আগেই তা রোখার ব্যবস্থা করা হবে। সে জন্যই আগে থেকে পরিকাঠামো তৈরি করা গুরুত্বপূর্ণ। পরিকাঠামো তৈরির পাশাপাশি গরিব মানুষকে সাহায্যের কথাও বলেছেন বাইডেন। গরমে ঘর ঠান্ডা রাখার ব্যবস্থা যাদের নেই, তাদের পাশে দাঁড়াতে চান তিনি। পরিকল্পনা করে তাদের সাহায্য করতে হবে বলে জানিয়েছেন তিনি। এছাড়াও যে সমস্ত সংস্থা পরিবেশ বান্ধব প্রক্রিয়ায় গড়ে উঠেছে, তাদের উৎসাহিত করার কথাও বলেছেন তিনি। এর আগেও এই পরিকল্পনার কথা বাইডেন জানিয়েছেন। কিন্তু কংগ্রেস এবং সেনেটে তার পরিকল্পনা পাশ হয়নি। এদিন তা নিয়ে নিজের হতাশা প্রকাশ করেছেন বাইডেন। ক্ষমতায় এসেই প্যারিস চুক্তিতে পুনরায় যোগ দেওয়ার কথা ঘোষণা করেছিলেন বাইডেন। সাবেক মার্কিন প্রেসিডেন্ট ডনাল্ড ট্রাম্প প্যারিস জলবায়ু চুক্তি থেকে যুক্তরাষ্ট্রকে সরিয়ে নিয়েছিলেন। প্রেসিডেন্টের বিশেষ ক্ষমতা ব্যবহার করে প্রথম দিনই বাইডেন সেই চুক্তিতে নতুন করে অংশ নেন। কিন্তু এরপর পরিকল্পনা মতো এগোতে পারেননি তিনি। তবে বুধবার বাইডেন স্পষ্ট করে দিয়েছেন যে, তিনি বিষয়টিকে এবার কড়া হাতে মোকাবিলা করতে চান।