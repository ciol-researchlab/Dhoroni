উত্তর জনপদের প্রাচীন নদী করতোয়া অব্যাহত দখল-দূষণের কারণে আজ মৃতপ্রায়। নদীর দূষণ রোধে ময়লা-আবর্জনাসহ কোনো ধরনের বর্জ্য না ফেলার জন্য উচ্চ আদালতের নির্দেশনা থাকলেও কেউ তা মানছে না। বরং একসময়ের খরস্রোতা নদীকে এখন 'ভাগাড়' হিসেবে ব্যবহার করা হচ্ছে। বগুড়া শহরের ফতেহ আলী বাজারের পূর্ব দিক থেকে দক্ষিণে জেলা কারাগারের সামনের অংশে নদীর তীরবর্তী এলাকায়ই সবচেয়ে বেশি বর্জ্য ফেলা হচ্ছে। বর্ষা মৌসুমে বর্জ্য স্রোতে ভেসে গেলেও শুস্ক মৌসুমে নদীতে পানি না থাকায় এলাকাটি 'বর্জ্যের পাহাড়ে' পরিণত হয়। বাংলাদেশ পরিবেশ আন্দোলন (বাপা), বাংলাদেশ পরিবেশ আইনবিদ সমিতির (বেলা) যৌথ আয়োজনে গতকাল শনিবার গাইবান্ধার গোবিন্দগঞ্জ থেকে শুরু করে বগুড়ার শিবগঞ্জের গুজিয়া, মহাস্থান ব্রিজ, মাটিডালী, কালিবালা লোহার ব্রিজ, সাতমাথা, এসপি ব্রিজ, বেজোড়া ব্রিজ, শাজাহানপুরের মাঝিরা, শেরপুরের গাড়িদহ এবং শেরপুর বাজার পর্যন্ত করতোয়া নদীর তীর ঘেঁষে বিভিন্ন পয়েন্টে ১২৩ কিলোমিটারব্যাপী এই মানববন্ধন কর্মসূচি পালিত হয়। শনিবার সকাল ১১টা থেকে দুপুর ১২টা পর্যন্ত কর্মসূচি চলাকালে বগুড়া শহরে এক সংক্ষিপ্ত সমাবেশ হয়। বাপা বগুড়া শাখার সভাপতি বীর মুক্তিযোদ্ধা আনোয়ারুল করিম দুলালের সভাপতিত্বে কর্মসূচি চলাকালে উপস্থিত ছিলেন বগুড়া জেলা আওয়ামী লীগের সাধারণ সম্পাদক রাগেবুল আহসান রিপু, বগুড়া পৌরসভার মেয়র মো. রেজাউল করিম বাদশা, রাকসুর সাবেক ভিপি হায়দার আলী, বেন অস্ট্রেলিয়ার আহ্বায়ক কামরুল আহসান, তিস্তা নদী দখলমুক্তকরণ পরিষদ সভাপতি ফরিদ উদ্দীন, বাপা বগুড়া শাখার সহসভাপতি মোজাম্মেল হক, প্রকৌশলী শাহাবুদ্দিন সৌকত, বাপা সাধারণ সম্পাদক জিয়াউর রহমান, লাইট হাউসের নির্বাহী প্রধান হারুন-অর-রশীদ, বগুড়া সদর উপজেলার ভাইস চেয়ারম্যান ডালিয়া নাসরিন রিক্তা, বগুড়া জেলা মহিলা আওয়ামী লীগ সভাপতি হেফাজত আরা মিরা, বগুড়া পৌরসভার সাবেক কাউন্সিলর হাসনা খাতুন, সম্মিলিত সাংস্কৃতিক জোট বগুড়া জেলা শাখার সভাপতি তৌফিক হাসান ময়না, সাধারণ সম্পাদক আবু সাঈদ সিদ্দিকী, সংস্কৃতিজন নিভা রানী সরকার পূর্ণিমা। এ ছাড়া ওই কর্মসূচিতে উপস্থিত ছিলেন সুজন জেলা শাখার সাধারণ সম্পাদক হুমায়ুন ইসলাম তুহিন, বাপা বগুড়া শাখার কোষাধ্যক্ষ জাকিয়া সুলতানা, সাংগঠনিক সম্পাদক এম ফজলুল হক বাবলু, প্রচার সম্পাদক আহসান হাবিব তালুকদার প্রমুখ। করতোয়া নদীর দখল ও দূষণ রোধে জেলা প্রশাসনের কোনো উদ্যোগ না থাকায় বেলার পক্ষ থেকে ২০১৫ সালের ফেব্রুয়ারি মাসে উচ্চ আদালতে রিট করা হয়। তাতে বগুড়া জেলা প্রশাসক, পৌরসভা ও পানি উন্নয়ন বোর্ডসহ ২১ জনকে বিবাদী করা হয়। আদালত ওই বছরে করতোয়া নদীকে অবৈধ দখলমুক্ত করতে জেলা প্রশাসককে নির্দেশ দেন। একই সঙ্গে ওই নদীতে সব ধরনের বর্জ্য ফেলার ওপর নিষেধাজ্ঞা আরোপ করা হয়। বাপার বগুড়ার সাধারণ সম্পাদক জিয়াউর রহমান জানান, করতোয়া নদীর অবৈধ দখল উচ্ছেদে বিভিন্ন সময় স্থানীয় জেলা প্রশাসনের তৎপরতা দেখা গেলেও দূষণ রোধে পৌর কর্তৃপক্ষের কোনো উদ্যোগ চোখে পড়েনি। দোকানিসহ বিভিন্ন ব্যবসা প্রতিষ্ঠানের দৈনন্দিন নানা ধরনের বর্জ্য সরাসরি করতোয়া নদীতে ফেলতে শুরু করেছে। বিষয়গুলো জেলা নদী কমিটির সভায় একাধিকবার উত্থাপন করা হলেও কার্যকর ব্যবস্থা নেওয়া হয়নি। করতোয়া নদীর দখল ও দূষণ রোধে উচ্চ আদালতে রিটকারী পরিবেশবাদী সংগঠন বেলার রাজশাহী বিভাগীয় সমন্বয়কারী তন্ময় কুমার সান্যাল জানান, করতোয়ার দূষণ রোধে স্থানীয় প্রশাসন উদ্যোগ নেবে বলে তারা আশাবাদী। তবে এ উদ্যোগে ঘাটতি দেখা দিলে আবারও আদালতের শরণাপন্ন হবেন তারা।