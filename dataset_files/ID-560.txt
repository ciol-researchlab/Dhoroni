সবুজে ঘেরা ময়দান কলকাতার ‘ফুসফুস’ বলেই পরিচিত। কিন্তু সেই ‘ফুসফুসের’ ক্ষতি নিয়ে কলকাতা হাই কোর্টের দ্বারস্থ হয়েছেন জনৈক নাগরিক। তাঁর অভিযোগ, মেট্রো স্টেশন তৈরির জন্য ময়দান এলাকায় গাছ কাটা হচ্ছে। আরও গাছ কাটা পড়বে। এ ব্যাপারে বন দফতর অনুমতি দিয়েছে কি না, সেই প্রশ্ন তুলেছেন তিনি। বুধবার তাঁর তরফে এ নিয়ে হাই কোর্টের প্রধান বিচারপতি টি এস শিবগণনমের ডিভিশন বেঞ্চের দৃষ্টি আকর্ষণ করা হয়। এ বিষয়ে মামলা দায়েরের অনুমতি দিয়েছে আদালত। আজ, বৃহস্পতিবার মামলাটির শুনানি হতে পারে। প্রসঙ্গত, ময়দানে পরিবেশ দূষণ ও সবুজ সংরক্ষণ নিয়ে মামলা এই প্রথম নয়। এর আগেও একাধিক মামলা হয়েছে ও সেই সব ক্ষেত্রে হাই কোর্ট বিভিন্ন নির্দেশও দিয়েছে। তবে সেই নির্দেশ কত দূর মানা হয়েছে, তা নিয়ে অনেকের মনেই প্রশ্ন আছে। এ দিন যে বিষয়টি নিয়ে মামলা দায়ের করা হয়েছে, তার পরিপ্রেক্ষিতে পরিবেশকর্মীদের অনেকেই বলছেন, যে কোনও উন্নয়নমূলক কাজে গাছ কাটার অনুমতি মেলে। তবে, তার ক্ষতিপূরণ হিসাবে সমপরিমাণ বা বেশি গাছ লাগাতে হয়। যদিও সেই গাছ কত দূর লাগানো হয় এবং সেগুলির কতটা রক্ষণাবেক্ষণ হয়, তা নিয়েও প্রশ্ন আছে। অনেকে এ-ও বলছেন, বড় গাছ কাটার ক্ষতি চারাগাছ লাগিয়ে পূরণ হয় না। তাঁরা মনে করিয়ে দিচ্ছেন, বাইপাস চওড়া করা ও মেট্রোর কাজের জন্য একাধিক বড় গাছ কাটা হয়েছিল। তার ফলে ওই রাস্তায় এখন ছায়া দেওয়ার মতো কোনও গাছই প্রায় অবশিষ্ট নেই।