গাছ শুধু সৌন্দর্যই বাড়ায় না, তাপমাত্রা কমাতেও রাখে বড় ভূমিকা। কয়েক প্রজাতির উদ্ভিদ আছে, যেগুলো গরমকালে অনায়াসে দিতে পারে শীতল আবহাওয়া। ঘর রাখতে পারে ঠান্ডা। এ জন্য এয়ারকুলার বা এসির ওপর নির্ভর না করলেও চলবে। গবেষকরা বলছেন, ব্যয়বহুল বৈদ্যুতিক যন্ত্রের মতো সেবা গাছের মাধ্যমে স্বাস্থ্যকর উপায়েই পাওয়া সম্ভব। সূত্র: হাউজবিউটিফুল ডটকম যুক্তরাষ্ট্রের গবেষণা সংস্থা নাসা জানিয়েছে, বৃক্ষ সালোকসংশ্নেষণ পদ্ধতি ও বাতাসে জলীয়বাষ্প ছড়িয়ে দেওয়ার মাধ্যমে উষ্ণতা কমায়। দেয় ঠান্ডা আবহাওয়া। তাই প্রাকৃতিক প্রক্রিয়ার মধ্য দিয়েই পরিবেশ ঠান্ডা রাখা যাবে। নিজেদের বসতঘর শীতল রাখার জন্য লাগানো যেতে পারে মানিপ্ল্যান্ট, পাম, অ্যালোভেরা, ছোট রাবার গাছ ও স্নেকপ্ল্যান্ট জাতীয় গাছপালা। এগুলো আশপাশের তাপমাত্রা ১০ ডিগ্রি সেলসিয়াস পর্যন্ত কমাতে পারে বলে ভারমন্ট বিশ্ববিদ্যালয়ের গবেষকরা জানিয়েছেন। তারা বলেছেন, এই উদ্ভিদগুলোর অসংখ্য ঔষধি গুণের পাশাপাশি বাতাস থেকে কার্বন গ্যাসসহ বিষাক্ত পদার্থ শোষণ, তাপ ও অক্সিজেনের মাত্রা নিয়ন্ত্রণের ক্ষমতা আছে। এদের দু-একটি বায়ুতে প্রচুর পরিমাণে অক্সিজেন যুক্ত করতে পারে, যা উষ্ণতা হ্রাস করতে সহায়ক। তা ছাড়া গাছ বাতাস থেকে শুষে নিতে পারে গ্রিনহাউস গ্যাস।