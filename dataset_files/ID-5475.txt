ঘূর্ণিঝড়-টাইফুন-টর্নেডোর মতো এবার সুনামিরও পূর্বাভাস পাওয়া যাবে। আগেভাগে জানা সম্ভব হবে কতটা ভয়াবহ হয়ে উঠতে চলেছে সুনামি। সমুদ্রের ঢেউগুলোর সর্বাধিক উচ্চতা কতটা হতে পারে। তা উপকূলের কতদূর পর্যন্ত এগোতে পারে। সমুদ্রের ঢেউ যে চৌম্বক ক্ষেত্র তৈরি করে, তার ধরন ও চরিত্র আগেভাগে জেনে নিয়েই এই পূর্বাভাস দেওয়া সম্ভব হবে। এক গবেষণা প্রতিবেদনে এই আশার খবর পাওয়া গেছে। গবেষণা চালিয়েছেন জাপানের কিয়েতো বিশ্ববিদ্যালয়ের বিজ্ঞানীরা। তারা ২০০৯ সালে হওয়া সামোয়ার সুনামি ও ২০১০ সালে চিলিতে হওয়া সুনামির যাবতীয় তথ্য পরীক্ষা করে দেখেছেন। খতিয়ে দেখেছেন ওই দুটি সুনামিতে সমুদ্রের পানির স্তর কতটা ওপরে উঠেছিল। পাশাপাশি কম্পিউটারে সিমুলেশন করে দেখেছেন, সমুদ্রের ওই গভীরতায় ঢেউ সর্বাধিক কতটা উঁচুতে উঠতে পারে। কম্পিউটারে সিমুলেশনের তথ্যের সঙ্গে দুটি সুনামির তথ্য পুরোপুরি মিলে গেছে বলে জানিয়েছেন মুখ্য গবেষক কিয়েতো বিশ্ববিদ্যালয়ের ভূ-পদার্থবিজ্ঞানী ঝিঙ্গে লিন। তবে কত আগে সমুদ্রের পানির তরঙ্গের ফলে তৈরি হওয়া চৌম্বক ক্ষেত্রগুলোর পরিবর্তন বোঝা যাবে, তা নির্ভর করে সমুদ্রের গভীরতার ওপর বা ঢেউগুলো যে গভীরতায় তৈরি হচ্ছে, তার ওপর। সূত্র: সায়েন্স ডেইলি।