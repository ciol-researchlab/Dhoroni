আগামী দুই থেকে তিন দিনের মধ্যে সারা দেশে বৃষ্টির সম্ভাবনা রয়েছে বলে জানিয়েছে আবহাওয়া অধিদপ্তর। আবহাওয়া অফিস জানিয়েছে, শনিবার ও রবিবার বৃষ্টি হতে পারে। বৃষ্টি শেষে দেশের উত্তরাঞ্চল ও উত্তর-পশ্চিমাঞ্চলে শৈত্যপ্রবাহ শুরু হতে পারে। শুক্রবার (২১ জানুয়ারি) আবহাওয়া অধিদপ্তরের পরবর্তী ২৪ ঘণ্টার পূর্বাভাসে এ তথ্য জানানো হয়। আবহাওয়া অধিদপ্তর সূত্রে জানা যায়, জানুয়ারির শেষদিকে ঢাকাসহ সারা দেশে তাপমাত্রা কমে যেতে পারে। এ সময় ঢাকায় সর্বনিম্ন তাপমাত্রা ১০ ডিগ্রি সেলসিয়াসের কাছাকাছি চলে যাওয়ার সম্ভাবনা রয়েছে। আবহাওয়াবিদ মো. শাহীনুল ইসলাম জানান, এখন দেশের কোথাও শৈত্যপ্রবাহ নেই। আজ সিলেট ও রংপুরে বৃষ্টির সম্ভাবনা আছে। আর ২৩, ২৪ ও ২৫ জানুয়ারি ঢাকাসহ সারা দেশে বৃষ্টিপাতের সম্ভাবনা আছে। বৃষ্টি শেষে শৈত্যপ্রবাহ শুরু হতে পারে দেশের উত্তর ও উত্তর-পশ্চিমাঞ্চলে। তিনি আরও জানান, বৃষ্টির পর জানুয়ারির শেষদিকে দেশের সব অঞ্চলে সর্বনিম্ন তাপমাত্রা কমতে পারে। এ সময়ে ঢাকায় সর্বনিম্ন তাপমাত্রা ১০ ডিগ্রি সেলসিয়াসের কাছাকাছি নেমে যেতে পারে। আবহাওয়া অফিস জানায়, গত ২৪ ঘণ্টায় দেশের সর্বোচ্চ তাপমাত্রা ২৭.৮ ডিগ্রি সেলসিয়াস ছিল কক্সবাজারের টেকনাফে। অন্যদিকে, সর্বনিম্ন ৯.৯ ডিগ্রি সেলসিয়াস তাপমাত্রা রেকর্ড করা হয় নওগাঁর বদলগাছিতে।