উত্তরের জেলা পঞ্চগড়ে তাপমাত্রা সামান্য বেড়ে তীব্র শৈত্যপ্রবাহ মাঝারি শৈত্যপ্রবাহে রূপ নিয়েছে। আজ সোমবার সকাল ৯টায় সর্বনিম্ন ৬ দশমিক ৮ ডিগ্রি সেলসিয়াস তাপমাত্রা রেকর্ড করে তেঁতুলিয়া আবহাওয়া অফিস। রোববার ৫ ডিগ্রিতে নেমেছিল সর্বনিম্ন তাপমাত্রা। গত শুক্রবার ৫ দশমিক ৮ তাপমাত্রায় শুরু হয়েছিল তীব্র শৈত্যপ্রবাহ। এরপর থেকেই টানা চারদিন ধরে চলছে মাঝারি থেকে তীব্র শৈত্যপ্রবাহ। সূর্যের দেখা পেতে অপেক্ষা করতে হচ্ছে সকাল ৯টা পর্যন্ত। প্রতিদিন বিকেলের পর থেকে শুরু হয় ঘনকুয়াশার সাথে উত্তরের হিমশীতল বাতাস। পরদিন সকাল পর্যন্ত হাড় কাঁপানো শীত অনুভূত হয়। কনকনে শীতে চরম দুর্ভোগে পড়েছেন শ্রমজীবী আর নিম্ন আয়ের মানুষ। তেঁতুলিয়া আবহাওয়া অফিসের ভারপ্রাপ্ত কর্মকর্তা রাসেল শাহ বলেন, শুক্রবার থেকে সর্বনিম্ন তাপমাত্রা ৫ থেকে ৭ এর মধ্যেই ওঠানামা করছে। এখন তীব্র থেকে মাঝারি শৈত্যপ্রবাহ বয়ে চলেছে। সোমবার সকালে তাপমাত্রা সামান্য বেড়ে ৬ দশমিক ৮ ডিগ্রি সেলসিয়াস রেকর্ড করা হয়। আগামী দুই-তিন দিনে সর্বনিম্ন তাপমাত্রা বাড়তে পারে।