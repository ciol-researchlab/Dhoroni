পূর্ব রেল কর্তৃপক্ষ ডানকুনি স্টেশনকে নতুন কলেবরে সাজিয়ে তুলতে সিদ্ধান্ত নিয়েছে মাস কয়েক আগে। সম্প্রতি সেখানে পরিদর্শনে এসে আরও এক গুচ্ছ পরিকল্পনার কথা জানালেন পূর্ব রেলের ডিভিশনাল ম্যানেজার সঞ্জীব কুমার। ডানকুনি রেল ইয়ার্ডে পড়শি নানা রাজ্য থেকে মালগাড়িতে প্রচুর পাথর আসে। তা কলকাতা-সহ রাজ্যের বিস্তীর্ণ জেলাগুলিতে ট্রাকে করে নির্মাণের কাজে নিয়ে যাওয়া হয়। মাল গাড়ি থেকে পাথর খালি করা এবং ট্রাকে তোলার সময়ে প্রচুর ধুলো ওড়ে। বাতাসে ধূলিকণার মাত্রা বেড়ে গিয়ে তা পরিবেশ দূষণের কারণ হয়। তা নিয়ে স্থানীয় স্তরে এবং বিভিন্ন পরিবেশকর্মীদের তরফে অভিযোগ দায়ের হয়েছিল রেলের কাছে। রাজ্য দূষণ নিয়ন্ত্রণ পর্ষদও বিষয়টি নিয়ে সরব হয়েছিল। রেলকেও এ বিষয়ে ব্যবস্থা নেওয়ার নির্দেশ দিয়েছিল। ওয়াকিবহাল মহলের অনুমান, এ বার সে কারণেই ডানকুনি স্টেশন এবং সংলগ্ন রেল ইয়ার্ডের নানা সংস্কারে হাত দিল রেল কর্তৃপক্ষ। পূর্ব রেল সূত্রের খবর, ডানকুনিতে বিশ্বমানের মাল খালি করার শেড তৈরি করা হবে। সেই কাজে যাতে ওই ইয়ার্ডে আরও অতিরিক্ত মালপত্র আসতে পারে, সে জন্য রেল লাইনের সংখ্যা বাড়ানো হবে। অটোমোবাইল কন্টেনারের জন্য অতিরিক্তি জায়গা চিহ্নিত করা হবে। সেখানে গাড়ির প্রবেশ ও প্রস্থানের জন্য অতিরিক্ত জায়গা চিহ্নিত করা হবে। মাল রাখার নির্দিষ্ট ইয়ার্ডে যাঁরা দু’চাকার গাড়ি নিয়ে আসবেন, তাঁদের জন্য ঢাকা দেওয়া নির্দিষ্ট জায়গা থাকবে। ট্রাকের যথাযথ পার্কিংয়ের জায়গা থাকবে। ইয়ার্ডে কর্মরত শ্রমিকদের বসার জন্যও থাকবে ছাউনি। ট্রেন থেকে মাল খালি করার জন্য যন্ত্রচালিত ব্যবস্থা থাকবে।