নদী কমিশনের চেয়ারম্যান ড. মজিবুর রহমান হাওলাদার বলেছেন, নদী কমিশন গঠনের পর অনেক মন্ত্রণালয় চাপের মুখে পড়েছে। এজন্য কমিশনের কাজে নানা প্রতিবন্ধকতা সৃষ্টির চেষ্টা করা হচ্ছে। তবে নীতিনির্ধারণী পর্যায়ের ইচ্ছার কারণে কমিশন কাজ করতে পারছে। রোববার ঢাকায় এক সেমিনারে তিনি এসব কথা বলেন। সেমিনারে বলা হয়, দেশের ২৯টি প্রধান নদীতে দূষণের মাত্রা ছাড়িয়ে গেছে। জাতীয় প্রেস ক্লাবে ‘বাংলাদেশ পানি দূষণ রোধে ইটিপির ফর্মুলা বাস্তবায়ন বাধ্যতামূলককরণ’ শীর্ষক সেমিনারের আয়োজন করে সবুজ আন্দোলন। এতে প্রধান অতিথি হিসেবে নদী কমিশনের চেয়ারম্যান ড. মজিবুর বলেন, নদী রক্ষায় উচ্চ আদালতের নির্দেশ দেয়ার পর কাজ শুরু হয়েছে। তিনি বলেন, কমিশনের কার্যক্রমের খসড়া তৈরিতে বিরোধিতা করা হচ্ছে। জনসচেতনতামূলক কার্যক্রম বন্ধ রাখতে বলা হচ্ছে। কমিশনের বরাদ্দ ৪ কোটি টাকা থেকে ৮৭ লাখ টাকা গত বছর কেটে নেয়া হয়েছে বলেও তিনি জানান। তিনি আরও বলেন, নদী রক্ষা সংক্রান্ত আইনগুলোর অধিকাংশ ইংরেজিতে হওয়ায় এগুলো সঠিক ব্যাখ্যা অনেকে বুঝতে পারছেন না। ফলে সুকৌশলে এসব আইনের অপপ্রয়োগ করা হচ্ছে। সেমিনারের মূল প্রবন্ধে বলা হয়, দেশের ২৯টি প্রধান নদীতে দূষণের মাত্রা ছাড়িয়ে গেছে। নদীগুলোর পানি এখন বিপদজ্জনক। এশিয়া ও প্রশান্ত মহাসাগরের অঞ্চলের ৪৮টি দেশের মধ্যে সবচেয়ে বেশি দূষিত বাংলাদেশের নদীর পানি। আর ভয়াবহ বিপর্যয়ের কবলে দেশের প্রধান ১৩০টি ছোট-বড় নদী। দূষণ, দখল ও নাব্য সংকটে নদীগুলোর অস্তিত্ব বিলীন হওয়ার পথে। এসব নদীতে ঢাকার ৯টি প্রধান শিল্প এলাকা থেকে প্রতিনিয়ত ১২০ হাজার ঘন মিটার বর্জ্য ও ১৫ লাখ ঘন মিটার পয়ঃবর্জ্য এবং পাঁচ হাজার টন কঠিন বর্জ্য পড়ছে। প্রকৌশলী এনামুল হক বলেন, নদী দখল হওয়ায় বছরে দেড় থেকে দুই লাখ কোটি টাকার মাছ উৎপাদন বন্ধ হয়ে গেছে। উন্নয়নের নামে বিশৃঙ্খলা চালানো হয়েছে। এতে বলা হয়, ঢাকার আশপাশ নদীগুলো বাঁচাতে দুই মেয়রকে এগিয়ে আসতে হবে। সরকারি ব্যয়ে কমপক্ষে ১০টি ট্রিটমেন্ট প্ল্যান্ট স্থাপন করতে পারলে দূষণ থেকে নদীগুলো রক্ষা করা সম্ভব হবে।