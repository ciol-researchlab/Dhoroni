স্কটল্যান্ডের গ্লাসগো শহরে অনুষ্ঠিত আন্তর্জাতিক জলবায়ু সম্মেলনে (কপ ২৬) জড়ো হয়েছেন বিশ্ব নেতারা। সেখানে তারা পরিবেশের জন্য বিপর্যয়কর কার্বন ও গ্রিনহাউস গ্যাসের নিঃসরণ রোধ করতে প্রধান জ্বালানী হিসেবে কয়লার ব্যবহার বন্ধের প্রতিশ্রুতি দিয়েছেন। ১৯০টি রাষ্ট্র ও প্রতিষ্ঠান এই সিদ্ধান্তে সম্মতি জানিয়েছে। এক প্রতিবেদনে এ তথ্য জানিয়েছে বিবিসি। জানা যায়, সিদ্ধান্তের পর ১৯০টি দেশ ও সংস্থা অঙ্গীকারপত্রে স্বাক্ষর করেছে। অঙ্গীকার অনুযায়ী, তারা নিজেদের দেশে নতুন কোনো কয়লাভিত্তিক বিদ্যুৎ উৎপাদন কেন্দ্র স্থাপন করবে না। এর পরিবর্তে বিদ্যুৎ উৎপাদনে পরিবেশবান্ধব প্রক্রিয়া অনুসরণ করা হবে। স্বাক্ষরকারী দেশগুলো আরও প্রতিশ্রুতি দিয়েছে যে, যেসব কয়লা প্রকল্প বর্তমানে চালু আছে, ধীরে ধীরে সেগুলোকে পরিবেশবান্ধব বিদ্যুৎ উৎপাদন কেন্দ্রে রূপান্তর করা হবে।