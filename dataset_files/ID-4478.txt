বঙ্গোপসাগরে সৃষ্ট ঘূর্ণিঝড় “মিগজাউম”-এর প্রভাবে আকাশে গভীর সঞ্চরণশীল মেঘের সৃষ্টি হয়েছে। ফলে দেশের বিভিন্ন অঞ্চলে বৃষ্টি হতে পারে। মেঘ কেটে গেলে সারাদেশে তাপমাত্রা কমতে থাকবে। ডিসেম্বরের শেষ দিকে শৈত্যপ্রবাহ বয়ে যেতে পারে। আবহাওয়া অধিদপ্তর জানিয়েছে, ডিসেম্বর মাসে স্বাভাবিকের তুলনায় সামান্য বেশি বৃষ্টিপাতের সম্ভাবনা আছে। এ সময় দিন ও রাতের তাপমাত্রা ক্রমান্বয়ে হ্রাস পেতে পারে। ডিসেম্বরের শেষে দেশের কোথাও কোথাও এক থেকে দু’টি মৃদু (৮ থেকে ১০ ডিগ্রি সেলসিয়াস) বা মাঝারি (৬ থেকে ৮ ডিগ্রি সেলসিয়াস) শৈত্যপ্রবাহ বয়ে যেতে পারে। দেশের নদী অববাহিকায় ভোর রাত থেকে সকাল পর্যন্ত মাঝারি থেকে ঘন এবং অন্যত্র হালকা থেকে মাঝারি ধরনের কুয়াশা পড়তে পারে। মঙ্গলবারের পূর্বাভাসে আবহাওয়া অধিদপ্তর জানিয়েছে, খুলনা, বরিশাল এবং চট্টগ্রাম বিভাগের দুই-এক জায়গায় অস্থায়ী দমকা হাওয়াসহ হালকা বৃষ্টি বা বজ্রসহ বৃষ্টি হতে পারে। এছাড়া দেশের অন্যত্র আংশিক মেঘলা আকাশসহ আবহাওয়া প্রধানত শুষ্ক থাকতে পারে। শেষ রাত থেকে সকাল পর্যন্ত দেশের উত্তরাঞ্চল ও নদী অববাহিকার কোথাও কোথাও হালকা কুয়াশা পড়তে পারে। সারাদেশে রাতের তাপমাত্রা ১ থেকে ২ ডিগ্রি সেলসিয়াস বৃদ্ধি পেতে পারে এবং দিনের তাপমাত্রা সামান্য বৃদ্ধি পেতে পারে।