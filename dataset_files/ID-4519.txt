সারাদেশে রাত ও দিনের তাপমাত্রা সামান্য বাড়তে পারে বলে জানিয়েছে আবহাওয়া অফিস। দেশের বিভিন্ন জেলার উপর দিয়ে বয়ে যাওয়া শৈত্যপ্রবাহ প্রশমিত হতে পারে। অন্যদিকে, তাপমাত্রা বাড়লেও দেশের অনেক অঞ্চলের তাপমাত্রা এখনও ১০ ডিগ্রি সেলসিয়াসের নিচে। মঙ্গলবার (৮ ফেব্রুয়ারি) দিনাজপুর, নীলফামারী, কুড়িগ্রাম, রাজশাহী, পাবনা, মৌলভীবাজার ও সীতাকুণ্ড উপজেলার ওপর দিয়ে বয়ে যাচ্ছে মৃদু শৈত্যপ্রবাহ। আবহাওয়া অফিস জানিয়েছে, দিনাজপুর, নীলফামারী, কুড়িগাম, রাজশাহী, পাবনা, মৌলভীবাজার জেলাসমূহ ও সীতাকুণ্ড উপজেলার উপর দিয়ে মৃদু শৈত্যপ্রবাহ বয়ে যাচ্ছে এবং তা প্রশমিত হতে পারে। সীতাকুণ্ডে আজ সর্বনিম্ন তাপমাত্রা ছিল ৮.৫ ডিগ্রি সেলসিয়াস। তাপমাত্রা কম থাকায় সেখানে তীব্র শীত পড়েছে। মঙ্গলবার সর্বনিম্ন তাপমাত্রা ঢাকায় ১২.২, ময়মনসিংহে ১১.৪, চট্টগ্রামে ১৩.৫, সিলেটে ১২.৪, রাজশাহী ৯.৪, রংপুরে ১০.৮, খুলনায় ১৩.০ এবং বরিশালে ১০.৫ ডিগ্রি সেলসিয়াস রেকর্ড করা হয়েছে। সকাল থেকে পরবর্তী ২৪ ঘণ্টার আবহাওয়ার পূর্বাভাসে বলা হয়েছে, সারাদেশের আবহাওয়া শুষ্ক থাকতে পারে। মধ্যরাত থেকে সকাল পর্যন্ত দেশের উত্তর-পশ্চিমাঞ্চল ও নদী অববাহিকায় মাঝারি থেকে ঘন কুয়াশা এবং দেশের অন্যত্র হালকা থেকে মাঝারি ধরনের কুয়াশা পড়তে পারে। পরবর্তী তিন দিনে বৃষ্টিপাত হতে পারে। পূর্বাভাসে আরও বলা হয়, উপ-মহাদেশীয় উচ্চচাপ বলয়ের বাড়তি অংশ পশ্চিমবঙ্গ এবং কাছাকাছি এলাকায় অবস্থান করছে। মৌসুমের স্বাভাবিক লঘুচাপ দক্ষিণ বঙ্গোপসাগরে অবস্থান করছে। মঙ্গলবার সকাল থেকে ঢাকায় উত্তর অথবা উত্তর-পশ্চিম দিক থেকে ঘণ্টায় ৮ থেকে ১২ কিলোমিটার বেগে বাতাস প্রবাহিত হচ্ছে। সকালে ঢাকায় বাতাসের আপেক্ষিক আর্দ্রতা ছিল ৯৫%। ঢাকায় আজ সূর্যাস্ত সন্ধ্যা ৫ টা ৪৯ মিনিটে এবং আগামীকাল সূর্যোদয় ভোর ৬ টা ৩৫ মিনিটে।