গত কয়েকমাসের প্রতিবেদন অনুযায়ী ঢাকার বাতাসে দূষণের পরিমাণ ক্রমেই বৃদ্ধি পাচ্ছে। এই অবস্থার উন্নয়নে এবং এই বিষয়ে সচেতনতা বাড়াতে জাতিসংঘ উন্নয়ন কর্মসূচি (ইউএনডিপি) ‘লেটস ব্রিদ ওয়েল: ক্লিন এয়ার ক্যাম্পেইন’ নামে একটা প্রচারাভিযান শুরু করেছে। এই প্রচারাভিযানর মূল উদ্দেশ্য- বায়ু দূষণ কমানো সম্পর্কে দেশের সবার মধ্যে সচেতনতা গড়ে তোলা। আজ শুক্রবার এক সংবাদ বিজ্ঞপ্তিতে ইউএনডিপি এ তথ্য জানিয়েছে। এতে বলা হয়, সাম্প্রতিক সময়ে বায়ু দূষণ বাংলাদেশের জন্য একটা গুরুতর সমস্যা হিসেবে দেখা দিয়েছে এবং দুঃখজনকভাবে এই সমস্যা কেবল বেড়েই চলেছে। বিশ্ব ব্যাংকের তথ্য অনুযায়ী, বায়ু দূষণের কারণে ২০১৯ সালে দেশে ৮০ হাজারের বেশি মানুষ মারা গেছে। আর দূষণের কারণে যে ক্ষয়ক্ষতি হয়েছে তার পরিমাণ দেশের সার্বিক জিডিপির ৩.৯ থেকে ৪.৪ শতাংশ। বাংলাদেশের জন্য এটা একটা স্বাস্থ্যগত সমস্যা এবং আর্থিক ক্ষতি। বিষয়ের গুরুত্ব উপলব্ধি করে ‘নীল আকাশের জন্য নির্মল বায়ু’ আন্তর্জাতিক এই দিন উপলক্ষে ইউএনডিপি ২০২৩ সালে ‘ব্রিদ ওয়েল ঢাকা’ শিরোনামে একটি প্রচারাভিযান শুরু করে চালায়। এর পরবর্তী ধাপ হিসেবে ইউএনডিপি এই বছর সারাদেশের বিশ্ববিদ্যালয় পর্যায়ের ক্লাবগুলোর সঙ্গে কাজ শুরু করবে। দ্বিতীয় ধাপের প্রচারণার নাম ‘লেটস ব্রিদ ওয়েল: ক্লিন এয়ার ক্যাম্পেইন ডিজাইন চ্যালেঞ্জ’। বিশ্ববিদ্যালয়ের শিক্ষার্থীদের বায়ুদূষণের কারণ ও এর ক্ষতিকর প্রভাব সম্পর্কে জানানো এবং তাদের মাঝে এই সম্পর্কিত সতর্কতা গড়ে তোলা এই প্রচারাভিযানের মূল উদ্দেশ্য। এর পাশাপাশি তাদের সঙ্গে নিয়ে বায়ু দূষণ সম্পর্কে সারা দেশব্যাপী প্রচারাভিযান করাও এর অন্যতম প্রধান একটা উদ্দেশ্য। আগ্রহী শিক্ষার্থীরা প্রচারাভিযানে অংশ নিতে ক্লিক করতে হবে এখানে।