দিনের বেশির ভাগ সময় ‘ইয়ারফোন’ ব্যবহার করতেন এক তরুণ। মাত্রাতিরিক্ত সময় ধরে ইয়ারফোনের ব্যবহারে শেষমেশ শ্রবণশক্তি হারাতে হল তাঁকে। ঘটনাটি ঘটেছে উত্তরপ্রদেশের গোরক্ষপুরে। টাইমস অফ ইন্ডিয়া-র প্রতিবেদন অনুযায়ী, অতিরিক্ত সময় ‘ইয়ারফোন’ ব্যবহারের কারণে তরুণের কানে সংক্রমণ ধরা পড়ে। আর সেই সংক্রমণের জেরে শ্রবণশক্তি হারিয়ে ফেলেন তিনি। তড়িঘড়ি চিকিৎসকের কাছে নিয়ে যাওয়া হয় ওই তরুণকে। চিকিৎসকেরা অস্ত্রোপচারের সিদ্ধান্ত নেন। দ্রুত বিষয়টি ধরা পড়ায় অস্ত্রোপচারের পর ধীরে ধীরে তিনি শ্রবণশক্তি ফিরে পাচ্ছেন বলে হাসপাতাল সূত্রে খবর। চিকিৎসকেরা জানাচ্ছেন, যখন অতিরিক্ত সময় ধরে ‘ইয়ারফোন’ ব্যবহার করা হয়, কানের ভিতরের আর্দ্র ভাব বেড়ে যায়। যার ফলে কানের ভিতরে ব্যাক্টেরিয়া এবং ভাইরাসের আদর্শ পরিবেশ তৈরি হয়। ফলে সংক্রমণ হওয়ার সম্ভাবনা বেড়ে যায়। এই তরুণের ক্ষেত্রে সেই ঘটনাই ঘটেছিল বলে জানাচ্ছেন চিকিৎসকরা। তাঁরা আরও জানিয়েছেন, আমাদের শরীরের মতো কর্ণকুহরে হাওয়া চলাচল করা প্রয়োজন। যদি কানের ফুটো দীর্ঘ সময় ধরে বন্ধ করে রাখা হয়, তা হলে কানের ভিতরে ঘাম সৃষ্টি হবে। যার ফলে আর্দ্র ভাব তৈরি হবে। আর সেই আর্দ্র ভাবের কারণে সংক্রমণ হতে পারে।