প্রশান্ত মহাসাগরীয় দেশগুলোর জন্য যুদ্ধ নয় বরং জলবায়ু পরিবর্তন বড় হুমকি হয়ে উঠেছে। তাই জলবায়ু পরিবর্তন রোধে অধিক মনোযোগী হওয়ার আহ্বান জানিয়েছে ফিজি। রবিবার (১২ জুন) সিঙ্গাপুরে ‘শাংরি-লা ডায়ালগ’ শীর্ষক এশিয়ান নিরাপত্তা সম্মেলনে ফিজির প্রতিরক্ষামন্ত্রী ইনিয়া সেরুইরাতু এ কথা বলেন। খবর প্রকাশ করেছে বিবিসি। তিনি বলেন, মেশিন গান, যুদ্ধ বিমান.....এগুলো প্রাথমিকভাবে আমাদের নিরাপত্তা উদ্বেগের কারণ নয়। বরং আমাদের অস্তিত্বের জন্য একমাত্র বৃহৎ হুমকি হচ্ছে জলবায়ু পরিবর্তন। সিঙ্গাপুরের ওই নিরাপত্তা সম্মেলনে মূলত চীন-যুক্তরাষ্ট্র বাড়তে থাকা উত্তেজনা এবং ইউক্রেন যুদ্ধ নিয়ে আলোচনা চলে। সেখানেই জলবায়ু পরিবর্তন নিয়ে নিজের উদ্বেগের কথা তুলে ধরেন ফিজির মন্ত্রী সেরুইরাতু। সাম্প্রতিক বছরগুলোতে ফিজির মতো প্রশান্ত মহাসাগরের উপকূলবর্তী দেশগুলোতে বারবার ঘূর্ণিঝড় আঘাত হেনেছে। সেরুইরাতু এ সময় বলেন, মানব সৃষ্ট দুর্যোগ এবং বিপর্যয়কর জলবায়ু পরিবর্তন—এটা আমাদের আশা এবং সমৃদ্ধির স্বপ্নকে হুমকির মুখে ফেলে দিয়েছে। গত কয়েক বছরে ফিজিতে ক্রান্তীয় ঘূর্ণিঝড়ের কারণে সৃষ্ট বন্যায় হাজার হাজার মানুষ গৃহহীন হয়ে পড়েছে। এমনকি দেশটিও মারাত্মক অর্থনৈতিক বিপর্যয়ের মুখে। তাই প্রশান্ত মহাসাগরীয় দেশগুলো বারবার জলবায়ু পরিবর্তন মোকাবিলায় শিল্পোন্নত দেশগুলোকে আরও অবদান রাখার আহ্বান জানিয়ে আসছে। সম্মেলনে সেরুইরাতু আরও বলেন, ‘সমুদ্রের ঢেউ আমাদের দোরগোড়ায় আছড়ে পড়ছে। বাতাস আমাদের বাড়িঘর বিধ্বস্ত করছে। এই শত্রু নানা দিক থেকে আমাদের আক্রমণ করছে।