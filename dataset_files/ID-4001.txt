বরগুনার আমতলী পৌর লেকের পানিতে অক্সিজেনের অভাবে বিভিন্ন প্রজাতির মাছ মরে ভেসে উঠছে। মরা মাছের দুর্গন্ধে আশপাশের বাসিন্দারা বিপাকে পড়েছেন। লেকের পচা মাছ অপসারণ করে পানি ব্যবহারের উপযোগী করার দাবি জানিয়েছেন স্থানীয় বাসিন্দারা। স্থানীয় লোকজনের সঙ্গে কথা বলে জানা গেছে, আমতলী পৌর শহরের মাঝখানে অবস্থিত পৌর লেকটি ৩০ একর জায়গাজুড়ে বিস্তৃত। লেকের চারপাশে হাজারো পরিবারের বসবাস। এসব পরিবারের গোসল ও গৃহস্থালি কাজে পানির উৎস এই লেক। পাঁচ দিন ধরে লেকে বিভিন্ন প্রজাতির মাছ মরে ভেসে উঠছে। মাছ পচে দুর্গন্ধ ছড়াচ্ছে। এতে লেকের পাশে বসবাসরত পরিবারগুলো ও সড়কের চলাচলরত মানুষকে দুর্ভোগ পোহাতে হচ্ছে। জেলা মৎস্য কর্মকর্তা বিশ্বজিৎ কুমার দেব প্রথম আলোকে বলেন, অতিরিক্ত গরমে অক্সিজেনের অভাবে লেকের মাছ মারা যাচ্ছে। এ ছাড়া কয়েক দিন ধরে মেঘলা আবহাওয়ার কারণে রোদ না ওঠায় অক্সিজেন তৈরি হচ্ছে না। মাছ মারা যাওয়া বন্ধের জন্য অক্সিজেন তৈরি করতে হবে। এ ছাড়া লেকের নিচে অতিরিক্ত নরম মাটি আছে। দুই থেকে তিনটি কারণে এই লেকের মাছ মারা যাচ্ছে। লেকের পশ্চিমপাড়ের বাসিন্দা সামসুন্নাহার মুকুল বলেন, ‘মাছপচা দুর্গন্ধে বাসায় থাকা দায়। লেকের পানি গোসল ও গৃহস্থালি কাজে ব্যবহার করতে পারছি না। দ্রুত লেকের পচা মাছ অপসারণ করে পরিবেশ দূষণ রোধের দাবি জানাই।’ পূর্বপাড়ের বাসিন্দা নাজমুল বলেন, ‘পাঁচ দিন ধরে লেকের মাছ মরে ভেসে উঠছে। মরা মাছের দুর্গন্ধ চারদিকে ছড়াচ্ছে।’ আমতলী পৌর লেকের ইজারাদার মিরন খান বলেন, লেকের পাড়ের পরিবারগুলো তাদের গৃহস্থালি বর্জ্য লেকের ভেতরে ফেলায় পানিতে গ্যাস হয়ে মাছ মারা যাচ্ছে। এ ছাড়া পৌর শহরের অনেক ড্রেনের বর্জ্যও এ লেকের পানিতে ফেলা হচ্ছে। আমতলী পৌর মেয়র মতিয়ার রহমান বলেন, বরগুনা জেলা প্রশাসকের সঙ্গে আলোচনা করে লেক থেকে পচা মাছ অপসারণ করে লেকের পানি ব্যবহার উপযোগী করে দেওয়া হবে।