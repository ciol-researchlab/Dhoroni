ঢাকা বিশ্ববিদ্যালয়ের (ঢাবি) নওয়াব আলী চৌধুরী সিনেট ভবনে ‘দক্ষিণ এশিয়ার জলবায়ু পরিবর্তন ও খাদ্য নিরাপত্তা’ শীর্ষক তিন দিনব্যাপী আন্তর্জাতিক সম্মেলন। সম্মেলনের দ্বিতীয় দিনে বৃহস্পতিবার দেশ-বিদেশের জলবায়ু বিশেষজ্ঞরা বক্তব্য প্রদান করেন। তারা বলেন, প্রাকৃতিক এবং মানবসৃষ্ট কারণে বিশ্বব্যাপী জলবায়ুর পরিবর্তনের শিকার বাংলাদেশ। প্রতিবছর বাংলাদেশের বন্যা, দুর্যোগের মতো ঘটনা ঘটে ফসল নষ্ট হয়। ক্ষতি এড়াতে নতুন নতুন মেগা প্রকল্পে অন্তত প্রতি তিন বছর পর পর জলবায়ু পরিবর্তনের বিষয়গুলো বিবেচনায় এনে পরিকল্পনা গ্রহণ করার জন্য গুরুত্বারোপ করেন তারা। ঢাকা বিশ্ববিদ্যালয়ের ভূতত্ত্ব বিভাগের অধ্যাপক মুহাম্মদ কামরুল হাসান জলবায়ু পরিবর্তনে অভিযোজন বিষয়ে বলেন, অতীতে বর্ষায় পানি বেড়ে গেলে খাল-বিলে পানিতে ভরে উঠতো, মানুষ নৌকায় যাতায়াত করতো, এটি ছিল সে সময়ের অভিযোজন বা খাপ খাইয়ে নেওয়া। বর্তমানে জনসংখ্যা বৃদ্ধি এবং অব্যবস্থাপনায় খাল-বিল হারিয়ে যাওয়ায় পানি ঘরে ঢুকে যাচ্ছে। তিনি আরও বলেন, ফারাক্কা বাঁধ ও উন্নত দেশগুলোর পরিবেশ দূষণের ফলে আমরা (বাংলাদেশ) ভুক্তভোগী হচ্ছি। তাই আমাদের জলবায়ু পরিবর্তনের বিষয়গুলো বিবেচনায় রাখতে হবে। মেগা প্রকল্পগুলো এমন হতে হবে যেন মানুষের ক্ষতি না হয়। ঢাকা বিশ্ববিদ্যালয়ের উপাচার্য অধ্যাপক ড. মো. আখতারুজ্জামানের সভাপতিত্বে জাতিসংঘের খাদ্য ও কৃষি সংস্থা, বিশ্ব আবহাওয়া সংস্থা এবং এশিয়া ও প্যাসিফিক অঞ্চলে জাতিসংঘ অর্থনৈতিক এবং সামাজিক কমিশনের (ইউএনইএসসিএপি) সহযোগিতায় ঢাকা বিশ্ববিদ্যালয় এবং ফ্রান্সের ন্যাশনাল সেন্টার ফর সায়েন্টিফিক রিসার্চ (সিএনআরএস) যৌথভাবে এ সম্মেলন আয়োজন করে। দ্বিতীয় দিনে চার সেশনে বক্তারা জলবায়ু পরিবর্তন প্রেক্ষিত বাংলাদেশ, দক্ষিণ এশিয়ার কৃষিতে জলবায়ু পরিবর্তনের প্রভাব, কৃষিজ উৎপাদন এবং চাষের পদ্ধতি প্রভৃতি বিষয়ে গবেষণার ওপর বক্তব্য উপস্থাপন করেন। স্বাগত বক্তব্য দেন ঢাকা বিশ্ববিদ্যালয়ের জীব বিজ্ঞান অনুষদের ডিন অধ্যাপক ড. এ কে এম মাহবুব হাসান। এর আগে, বুধবার প্রথম দিন রাষ্ট্রপতি ও ঢাকা বিশ্ববিদ্যালয়ের চ্যান্সেলর মো. আবদুল হামিদ ভার্চুয়ালি যুক্ত হয়ে সম্মেলনের উদ্বোধন করেন। রাষ্ট্রপতি তার বক্তব্যে জলবায়ু পরিবর্তন ও খাদ্যনিরাপত্তা ইস্যুতে দক্ষিণ এশিয়ার দেশগুলোকে ঐক্যবদ্ধভাবে কাজ করার আহ্বান জানান।