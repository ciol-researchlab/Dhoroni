বিশ্বব্যাপী জলবায়ু পরিবর্তনের বিরূপ প্রভাব মোকাবিলায় পরিবেশ রক্ষার আন্দোলন জোরদার করা হচ্ছে। বাংলাদেশও এই আন্দোলনে অগ্রগামী ভূমিকা রাখার প্রতিশ্রুতি বারবার ব্যক্ত করেছে। তবে দেশের নদ-নদী, জলাশয় বা সবুজ অঞ্চল রক্ষার থেকে দিনদিন তা ধ্বংসের দ্বারপ্রান্তে পৌঁছাচ্ছে। পদ্মা নদীর একটি শাখা কুমার নদ। ফরিদপুর শহরের টেপাখোলা মদনখালি এলাকা থেকে উৎপত্তি হয়ে শহরের মধ্য দিয়ে বয়ে গেছে নদটি। এই নদটি এখন হুমকির মুখে। দখল আর দূষণে এই নদের পানি ব্যবহারের অনুপযোগী হয়ে পড়েছে। পল্লিকবি জসীমউদদীনের স্মৃতি বিজড়িত নদটিকে বাঁচাতে অবশেষে টনক নড়েছে প্রশাসনের। তারা নদটি কচুরিপানা অপসারণের সিদ্ধান্ত নিয়েছে। কার্যক্রমকে বেগবান করতে বৃহস্পতিবার (১ জুন) জেলা প্রশাসন একটি প্রস্তুতি সভা করেছে। সভায় সভাপতিত্ব করেন জেলা প্রশাসক কামরুল আহসান তালুকদার। সভায় জানানো হয়, “আগামী ১৭ জুন থেকে জেলা প্রশাসকের নেতৃত্বে স্বেচ্ছাশ্রমের মাধ্যমে কুমার নদ থেকে কচুরিপানা পরিষ্কার অভিযান শুরু হবে। নদ পুরোপুরি পরিষ্কার না হওয়া পর্যন্ত এ কার্যক্রম অব্যাহত থাকবে। কুমার নদের দুই পাড়েই গড়ে উঠেছে ফরিদপুর শহর। নদের পাশেই পল্লিকবির কবর। সেখানেই গড়ে উঠেছে জসীম মঞ্চ। প্রতিবছর জানুয়ারিতে কবির জন্মদিন উদযাপন উপলক্ষে অনুষ্ঠিত হয় “জসীম মেলা”। কবির স্বপ্নের শহরকে টিকিয়ে রাখতে নদকে বাঁচানোর দাবি জানিয়েছেন স্থানীয়রা। সরেজমিনে দেখা যায়, কুমার নদ যেন শ্বাস নিতেই হিমশিম খাচ্ছে। কচুরিপানা আর আবর্জনার স্তুপে ঢেকে গেছে নদের বুক। শহরের ড্রেনগুলোর দূষিত ও বিষাক্ত পানি এসে মিশেছে নদের পানিতে। শহরের মানুষেরা আগে নদের পানি ব্যবহার করলেও এখন তা ব্যবহারের উপযোগিতা হারিয়েছে। শহরের মূল অংশে দেখা যায়, বাজার ও বাসাবাড়ির সব ধরনের ময়লা-আবর্জনা ফেলা হচ্ছে নদের পানিতে। এমনকি নদের সঙ্গে পয়নিষ্কাশন লাইনের সংযোগ দেওয়া হয়েছে। পলিথিনের স্তুপ গড়ে উঠেছে। হাজি শরিয়তুল্লাহ বাজারের পাশ দিয়ে আসা ড্রেনের নোংরা পানি নদের পানিতে মিশছে। মানুষকে স্বাস্থপরিষেবা দেওয়া বেসরকারি হাসপাতালের মেডিকেল বর্জ্যও পাইপের মাধ্যমে ফেলা হচ্ছে নদটিতে। স্বাস্থ রক্ষার দায়িত্ব নিয়ে স্বাস্থহানীর কার্যকলাপ করায় ক্ষুব্ধ এলাকাবাসী। এ নিয়ে স্থানীয় জনপ্রতিনিধিদের জানিয়েও কোনো সুরাহা পাননি তারা। রথখোলার বাসিন্দা সুকুমার নাথের সঙ্গে কথা হয় ঢাকা ট্রিবিউনের। তিনি বলেন, “স্থানীয় সংসদ সদস্য আমাদের কথা দিয়েছিলেন কুমার নদকে রাজধানীর হাতিরঝিলের আদলে সাজাবেন। কিন্তু সেটি প্রতিশ্রুতি পর্যন্তই সীমাবদ্ধ।” তিনি আরও বলেন, “ছোটবেলায় দেখেছি সারাদেশ থকে কুমার নদে বড় বড় নৌকা ও স্টিমার ভিড়তো। এখন সেই পরিস্থিতি নেই। আর নদের পানি এতোটাই বিষাক্ত হয়েছে যে, তা গোসল বা ওজুর কাজে ব্যবহার করা যাচ্ছে না।” স্থানীয় সূত্র জানায়, শহরের অম্বিকাপুরে নতুন একটি ঘাটলার বিপরীত পাড়ে নদীর জায়গাজুড়ে পোল্ট্রি ফার্ম করার প্রস্তুতি নেওয়া হচ্ছে। এছাড়া নদের পাড়ের জায়গা দখল করে প্রভাবশালীরা ঘর তুলছেন। দিনে দিনে বাড়ছে নদ দখলের প্রতিযোগিতা। শহরের প্রান্তে নদের চুনাঘাটা থেকে অম্বিকাপুর পর্যন্ত দুই পাড় খননের সময় দখলমুক্ত করা হয়েছিল। সেই দখলমুক্তের সমাধান স্থায়ী হয়নি। তা আবারও বেদখল হয়ে গেছে। দুই পাড়ের অবৈধ স্থাপনাও উচ্ছেদ হয়নি। শহরের বর্জ্য বুকে নিয়ে কুমার নদ এখন ময়লা-আবর্জনার ভাগাড়। প্রসঙ্গত, কুমার নদের নাব্যতা ফিরিয়ে আনার লক্ষ্যে পানি উন্নয়ন বোর্ড ২০১৮ সালে কুমার নদ পুনখনন ও ৬১টি পাকা ঘাটলা নির্মাণকাজ শুরু করে। এ প্রকল্পের মাধ্যমে কুমার নদে ১০ কোটি ঘনমিটার পানিপ্রবাহের মাধ্যমে ২৩ হাজার ৫৪০ হেক্টর জমিতে সেচ সুবিধা দেওয়ার আশা করা হয়েছিল। নদের দুই পাড়ের অবৈধ স্থাপনা অপসারণ করতে না পারায় পুনখনন করা সম্ভব হয়নি। ফরিদপুর সচেতন নাগরিক কমিটির সাধারণ সম্পাদক পান্না বালা ঢাকা ট্রিবিউনকে বলেন, “কুমার নদ প্রকল্প হাতে নেওয়ার পর আমরা আশাবাদী হয়েছিলাম। কিন্তু প্রকল্পের কাজ শেষ হয়ে এলেও তার কিছুই বাস্তবায়ন হলো না। কুমার নদ এখন একটি মরা খালে পরিণত হয়েছে। পৌরসভার সকল ড্রেন ও নালা এসে পড়েছে নদীর বুকে। নদের পানি দূষণমুক্ত করে নাব্যতা ফিরিয়ে আনা এখন সময়ের দাবি।” ফরিদপুর পৌরসভার প্যানেল মেয়র মনিরুল ইসলাম বলেন, “শহরের ড্রেনের মুখগুলোর বিকল্প পথ খুঁজে বের করার চিন্তাভাবনা রয়েছে। এলাকাবাসীকে সচেতন করা হচ্ছে।” ফরিদপুর পানি উন্নয়ন বোর্ডের নির্বাহী প্রকৌশলী পার্থ প্রতিম সাহা বলেন, “কুমার নদের পাড়ে বিভিন্ন অবকাঠামো থাকায় শহরের মধ্যকার দুই কিলোমিটার পুনখনন করা সম্ভব হয়নি। তবে এখানে নদীর যে নাব্যতা থাকার কথা তা রয়েছে। পানি দূষণ ঠেকাতে প্রয়োজনীয় ব্যবস্থা নেওয়া হবে।”