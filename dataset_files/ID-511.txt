মেট্রোর কাজের জন্য ময়দান এলাকায় নতুন করে কোনও গাছ কাটা যাবে না। আবার অন্তর্বর্তী নির্দেশ দিয়ে জানাল কলকাতা হাই কোর্ট। শুক্রবার প্রধান বিচারপতি টিএস শিবজ্ঞানম এবং বিচারপতি হিরণ্ময় ভট্টাচার্যের ডিভিশন বেঞ্চ জানায়, ওই প্রকল্পের জন্য কেন্দ্রের পরিবেশ মন্ত্রকের বক্তব্য শুনতে চায় আদালত। তাদের হলফনামা জমা দিতে হবে। মামলায় রাজ্যের বন দফতরকে যুক্ত করতে হবে। গাছ কাটা নিয়ে তাদের অনুমতির প্রয়োজন রয়েছে বলে জানায় উচ্চ আদালত। সব পক্ষের বক্তব্য শুনে সিদ্ধান্ত নেবে হাই কোর্ট। আগামী ১৯ ডিসেম্বর মামলার পরবর্তী শুনানি। মেট্রোর কাজের বরাদ্দ প্রাপ্ত সংস্থা ‘রেল বিকাশ নিগম লিমিটেড’ আদালতে জানায়, হাই কোর্টের আগের নির্দেশের ফলে কাজ থমকে রয়েছে। প্রকল্পের অগ্রগতির হচ্ছে না। প্রধান বিচারপতি বলেন, “আমরা মেট্রো প্রকল্পের বিরুদ্ধে নই। মেট্রো পরিষেবা খুবই দরকার। মেট্রো বিলাসিতা নয়, এটা এখন প্রয়োজনীয়তা হয়ে দাঁড়িয়েছে। গঙ্গার তলা দিয়ে প্রথম মেট্রো নিয়ে আমরা গর্ব করি। এটা শুধুমাত্র অন্তর্বর্তী নির্দেশ।” এর আগে গত ২৬ অক্টোবর হাই কোর্ট অন্তর্বর্তী নির্দেশ দিয়ে জানিয়েছিল, মেট্রো রেলের কাজের জন্য ময়দানের গাছ কাটা যাবে না। ওই অংশে মেট্রোর কাজে অন্তর্বর্তী স্থগিতাদেশ দিয়েছিল কলকাতা হাই কোর্ট। বিচারপতি মৌসুমী ভট্টাচার্য এবং বিচারপতি বিভাসরঞ্জন দে-র ডিভিশন বেঞ্চ নির্দেশ দিয়েছিল যে, আগামী ৯ নভেম্বর পর্যন্ত ময়দান এলাকায় কোনও গাছ কাটা যাবে না। শুক্রবার এই অন্তর্বর্তিকালীন স্থগিতাদেশ বহাল রাখল আদালত। মোমিনপুর থেকে ধর্মতলা পর্যন্ত মেট্রোর কাজ চলছে। ওই কাজের জন্য ভিক্টোরিয়া মেমোরিয়াল সংলগ্ন ময়দান এলাকায় ৭০০ গাছ কাটা হবে। এ নিয়ে অভিযোগ জানিয়ে হাই কোর্টে জনস্বার্থ মামলা করে ‘পিপল ইউনাইটেড ফর বেটার লিভিং ইন কলকাতা’ নামে একটি সংগঠন। তাদের বক্তব্য, ময়দান এলাকা শহরের ফুসফুস। সেখানে এত গাছ কাটা হলে পরিবেশের ক্ষতি হবে। ১৯৫০ সালের পর থেকে শহরের তাপমাত্রা এখন সব থেকে বৃদ্ধি পেয়েছে। তাই গাছ কাটা বন্ধ করা হোক। আগের শুনানিতে হাই কোর্টের পর্যবেক্ষণ ছিল, বিষয়টি নিয়ে কেন্দ্রীয় সরকারের মত জানার প্রয়োজনীয়তা রয়েছে। আপাতত মেট্রো রেলের কাজের জন্য ময়দান এলাকায় গাছ কাটা বন্ধ রাখা উচিত। বেঞ্চের আরও পর্যবেক্ষণ ছিল যে, মেট্রোর সম্প্রসারণের জন্য যে সংখ্যক গাছ কাটার কথা বলা হচ্ছে, তা উদ্বেগের। ময়দানে প্রচুর মানুষ রোজ ঘুরতে আসেন। প্রাতর্ভ্রমণে আসেন। যে কোনও মানুষ স্বীকার করবেন, ময়দান শুধু ঘোরার জায়গা নয়। সে কারণে ৯ নভেম্বর পর্যন্ত ময়দানে গাছ কাটা বন্ধের নির্দেশ দেয় হাই কোর্ট।