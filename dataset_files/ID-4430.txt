ঢাকাসহ সারা দেশে তাপমাত্রা ৪-৬ ডিগ্রি সেলসিয়াস কমেছে। সোমবার (১১ ডিসেম্বর) নওগাঁর বদলগাছিতে মৌসুমের সর্বনিম্ন তাপমাত্রা রেকর্ড করা হয়েছে ১১.৪ ডিগ্রি সেলসিয়াসে। মঙ্গলবার (১২ ডিসেম্বর) থেকে তাপমাত্রা আরও কমতে পারে বলে পূর্বাভাস দিয়েছেন আবহাওয়াবিদ আবুল কালাম আজাদ। এছাড়াও, বুধবার থেকে শুরু হওয়া দেশের উত্তরাঞ্চলসহ বিভিন্ন অঞ্চলে মৃদু শৈত্যপ্রবাহ বয়ে যেতে পারে বলে ধারণা করা হচ্ছে। তিনি বলেন, “সোমবার রাতে কিছু জায়গায় তাপমাত্রা ১০ ডিগ্রি সেলসিয়াসের নিচে নেমে যেতে পারে।” একইভাবে, একইভাবে রাজশাহী, রংপুর, খুলনা বিভাগের যশোর, কুষ্টিয়া, সিলেটের শ্রীমঙ্গল, দিনাজপুর, লালমনিরহাট, ঠাকুরগাঁও ও পঞ্চগড়—এসব এলাকার কোথাও কোথাও তাপমাত্রা ১০ ডিগ্রি সেলসিয়াসের নিচে নেমে যেতে পারে, তখন শুরু হবে শৈত্যপ্রবাহ। উত্তরাঞ্চলে শীত নেমেছে সোমবার থেকে কোনো কোনো জায়গায় তাপমাত্রা ১০ ডিগ্রি সেলসিয়াসের নিচে নেমে আসতে পারে। আজ থেকে পরের তিন দিনের মধ্যে বদলগাছিতে তাপমাত্রা থাকবে সবচেয়ে কম। বাংলাদেশ আবহাওয়া অধিদপ্তর (বিএমডি) জানিয়েছে, আগের দিন উপজেলার সর্বনিম্ন তাপমাত্রা ছিল ১৪ ডিগ্রি সেলসিয়াস। স্থানীয়রা জানান, সন্ধ্যায় প্রবল বাতাস থাকে ও রাতে কুয়াশাচ্ছন্ন হয়ে পড়ে। ভোর পর্যন্ত ঘন কুয়াশায় ছেয়ে ছিল পুরো শহর। তারা জানান, দিনের বেলাও যানবাহনকে হেডলাইট জ্বালিয়ে চলতে হয়েছে। তবে বেলা বাড়ার সঙ্গে সঙ্গে কুয়াশা কেটে যায়। বিকেলের দিকে আবারও ঠাণ্ডা বাড়তে থাকে। শীত স্থানীয়দের, বিশেষ করে নিম্ন আয়ের মানুষের জন্য দুর্ভোগ নিয়ে এসেছে। দ্রুত তাপমাত্রা নেমে যাওয়া জেলার বাসিন্দাদের জন্য জীবনযাপন কঠিন করে তুলছে। ঢাকার যে পরিস্থিতি সোমবার সকালে ঢাকায় রোদ দেখা গেলেও দুপুর নাগাদ হঠাৎ উত্তর দিক থেকে শীতের বাতাস শুরু হওয়ায় তাপমাত্রা কমে যায়। এতে ঘরের বাইরে থাকা অনেকেই হঠাৎ ঠাণ্ডায় বিপদে পড়ে যান। ঢাকার বাংলামোটরে রিকশাচালক রমিজ মিয়া বলেন, “গতরাতে ঠাণ্ডা বাড়ছিল। রিকশা না চালিয়ে বাসায় চলে গেছিলাম। সকালে উঠে রোদ দেখে বের হইছিলাম। দুপুর পর্যন্ত ভালোই ছিলাম। দুপুরের পর হঠাৎ শীতটা বেশি লাগতেছে। গরমের কাপড়ও কিনি নাই। কষ্ট হইতেছে রিকশা চালাইতে।” একই অবস্থা রাস্তার পাশে বসা হকারদেরও। পল্টনের এক হকার আশিক বলেন, “সকালে রোদ ওঠায় আরামে ছিলাম। দুপুরের পর শীতের বাতাসটা বাড়ছে। এখন খোলা জায়গায় দাঁড়িয়ে থাকতে কষ্ট হচ্ছে। নাক-মুখ ঠাণ্ডা হয়ে যাচ্ছে। এদিকে, সকালে ভারী পোশাক ছাড়াই বাড়ি থেকে বের হওয়া অনেক অফিসগামী বিকেলে ফেরার সময় বিপাকে পড়ে যান। হঠাৎ ঠাণ্ডা বাতাসে জবুথুবু অবস্থা হয়ে যায়। অনেক নিম্নবিত্ত মানুষকে একটু তাপের আশায় রাস্তার পাশে থাকা হকারদের পিঠা বা রুটির ভাজার চুলার পাশে দাঁড়িয়ে থাকতে দেখা যায়। আবহাওয়া পরিস্থিতি সোমবার ঢাকার সর্বনিম্ন তাপমাত্রা ১৬.৬ ডিগ্রি সেলসিয়াস, যা এই মৌসুমের সর্বনিম্ন তাপমাত্রা। এটিও এ মৌসুমে ঢাকার সর্বনিম্ন তাপমাত্রা। এর আগে গত ৯ ডিসেম্বর ঢাকার সর্বনিম্ন তাপমাত্রা ছিল ১৯.৫, অর্থাৎ একদিনের ব্যবধানে প্রায় ৪ ডিগ্রি সেলসিয়াস তাপমাত্রা কমে গেছে। একইভাবে রাজশাহীতে শনিবার সর্বনিম্ন তাপমাত্রা ছিল ১৮.৮, যা আজ সোমবার ৬ ডিগ্রি কমে ১২.৩, রংপুরে আজ ৩ ডিগ্রি কমে ১৫.৫, ময়মনসিংহে ছিল শনিবার ছিল ১৯.৩, আজ তা ৪ ডিগ্রি কমে ১৫.৩, তবে সিলেটে তাপমাত্রা কমেছে কম। সেখানে শনিবার ছিল ১৯.৮, আজকে ১ ডিগ্রি কমে দাঁড়িয়েছে ১৮। চট্টগ্রামে শনিবার ছিল ২৩.৩, আজ তা ৫ ডিগ্রি কমে ১৮.২, খুলনায় শনিবার ছিল ২০ ডিগ্রি, ৫ ডিগ্রি কমে আজ ১৫ এবং বরিশালে শনিবার ছিল ১৯.৮, আজ তাপমাত্রা প্রায় ৫ ডিগ্রি কমে ১৪.৭ ডিগ্রিতে নেমে গেছে। সোমবার সন্ধ্যায় আবহাওয়া বুলেটিনে বলা হয়েছে, অস্থায়ীভাবে আংশিক মেঘলা আকাশসহ সারাদেশের আবহাওয়া শুষ্ক থাকতে পারে। দেশের উত্তরাঞ্চল ও নদী অববাহিকায় মাঝারি থেকে ঘন কুয়াশা পড়তে পারে এবং মধ্যরাত থেকে সকাল পর্যন্ত দেশের অন্যত্র হালকা থেকে মাঝারি কুয়াশা পড়তে পারে। সারাদেশে রাতের তাপমাত্রা (১-২) ডিগ্রি সেলসিয়াস হ্রাস পেতে পারে ও দিনের তাপমাত্রা প্রায় অপরিবর্তিত থাকতে পারে। বুধবার সন্ধ্যা থেকে দেশের কোথাও কোথাও মৃদু শৈত্যপ্রবাহ বয়ে যেতে পারে। এদিকে অধিদপ্তরে দীর্ঘমেয়াদি পূর্বাভাসে বলা হয়, ডিসেম্বর মাসে সামগ্রিকভাবে দেশে স্বাভাবিক অপেক্ষা সামান্য বেশি বৃষ্টিপাতের সম্ভাবনা আছে। দিন ও রাতের তাপমাত্রা ক্রমান্বয়ে হ্রাস পেতে পারে। তবে এ মাসে দিন ও রাতের তাপমাত্রা স্বাভাবিক অপেক্ষা কিছুটা বেশি থাকতে পারে।