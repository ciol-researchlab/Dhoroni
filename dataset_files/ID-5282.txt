হিমালয়ের নিকটবর্তী উত্তর-পশ্চিমাঞ্চল থেকে বয়ে আসা হিমেল হাওয়ায় জেঁকে বসেছে শীত। হাড়কাপানো এই শীতে পঞ্চগড়ের জনজীবন বিপর্যস্ত হয়ে পড়েছে। কাবু হয়ে পড়েছেন নিম্ন-আয়ের লোকজন। বৃষ্টির মতো কুয়াশা পড়ায় স্বাভাবিক জীবনযাত্রা ব্যাহত হচ্ছে। সেই সঙ্গে হাসপাতালে বাড়ছে শীতজনিত রোগীর সংখ্যা। বৃহস্পতিবার (১৮ জানুয়ারি) সকাল নয়টার দিকে পঞ্চগড়ের তেঁতুলিয়ায় সর্বনিম্ন তাপমাত্রা ৮ দশমিক ৭ ডিগ্রি সেলসিয়াস রেকর্ড করা হয়েছে। ৩ ঘণ্টা আগেও একই তাপমাত্রা রেকর্ড করেছে তেঁতুলিয়া আবহাওয়া অফিস। জেলার প্রথম শ্রেণির আবহাওয়া অফিসের ভারপ্রাপ্ত কর্মকর্তা রাসেল শাহ গণমাধ্যমকে বিষয়টি নিশ্চিত করেছেন। তিনি বলেন, ‘হিমালয়ের নিকটবর্তী উত্তর-পশ্চিমাঞ্চল থেকে বয়ে আসা হিমেল হাওয়ার কারণে জেলায় তীব্র ঠাণ্ডা অনুভূত হচ্ছে। তেঁতুলিয়ায় আবারও শৈত্যপ্রবাহ বইতে শুরু করেছে। আজ বৃহস্পতিবার সকাল নয়টার দিকে তেঁতুলিয়ায় সর্বনিম্ন তাপমাত্রা রেকর্ড করা হয়েছে ৮ দশমিক ৭ ডিগ্রি সেলসিয়াস। গতকাল সকাল নয়টার দিকে ছিল ১০ দশমিক ৭ ডিগ্রি সেলসিয়াস। তাপমাত্রা আরও কমতে পারে।’