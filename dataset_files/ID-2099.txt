যত ওজনের প্লাস্টিক জমা পড়বে, চাল মিলবে তার দ্বিগুণ। মেলার আসরে এমনই উদ্যোগ করেছে পূর্বস্থলী ১ ব্লকের জাহান্নগর পঞ্চায়েত। পঞ্চায়েতের দাবি, এর ফলে ক্রমশ জৌলুস হারানো গ্রামীণ মেলায় ভিড় বাড়বে, সঙ্গে দূষণ কমবে পরিবেশের। এখনও পর্যন্ত পাঁচ কেজি প্লাস্টিকের বদলে ১০ কেজি চাল দেওয়া হয়েছে বলেও জানান পঞ্চায়েত প্রধান সুভাষ ঘোষ। উত্তরায়ণ উপলক্ষ্যে বৃহস্পতিবার থেকে মাধাইপুর-পরানপুর গ্রামের শ্মশানঘাটে শুরু হয়েছে কাঁদুনি মেলা। স্থানীয় সূত্রে জানা গিয়েছে, পুরনো মেলাটি ক্রমেই ফিকে হয়ে পড়ায় গত বছর থেকে মেলায় আকর্ষণ বাড়াতে উদ্যোগী হয় পঞ্চায়েত। শ্মশানঘাটে হাইমাস্ট আলো বসানো হয়। এ বছর থেকে মেলা দু’দিনের করা হয়েছে। এলাকার বাসিন্দাদের দাবি, মৃত প্রিয়জনকে স্মরণ করে নদীতে স্নান, পুজো করেন অনেকে। কাঁদতেও দেখা যায় অনেককে। সেই কারণেই মেলার এমন নাম। পঞ্চায়েতের হিসাব, এ বার প্রায় ২০ হাজার মানুষ এসেছিলেন মেলায়। পঞ্চায়েত সূত্রে জানা যায়, এই মেলা থেকেই একটি শোভাযাত্রার মাধ্যমে পঞ্চায়েতকে প্লাস্টিক মুক্ত করার ডাক দেওয়া হয়। ফ্লেক্স টাঙিয়ে জানানো হয়, ব্যবহৃত প্লাস্টিক যত জমা পড়বে, তার দ্বিগুণ মিলবে চাল। মেলায় পঞ্চায়েতের স্টল থেকেও টানা প্রচার চলে। পঞ্চায়েতের দাবি, এলাকা থেকে নিয়মিত বর্জ্য সংগ্রহ করতে গিয়ে দেখা গিয়েছে, প্রচুর পরিমাণে নিষিদ্ধ প্লাস্টিক রয়েছে। যেগুলি পচনশীল নয়। ফলে বর্জ্যের সঙ্গে মিশে গবাদি পশুর পেটে যাওয়ারও আশঙ্কা রয়েছে। প্রধানের দাবি, এলাকায় এ নিয়ে সচেতনতা প্রচার চালানো হয়েছে। তবে গোড়ায় বিশেষ সাড়া মেলেনি। এলাকায় বহু গরিব পরিবারের বাস। চাল দেওয়া হলে তাঁদের সাহায্য করা হবে, আবার এলাকা বিষমুক্ত হবে বলেও তাঁর দাবি। আশপাশের আরও ২০টি গ্রামে প্রচার চালানো হবে বলেও জানান তিনি। প্রধান জানান, এলাকায় বর্জ্য নেওয়ার গাড়ি যখন যাবে তখনই প্লাস্টিক মেপে নিয়ে নেওয়া হবে। চালও দিয়ে দেওয়া হবে তখনই। দ্বিতীয় ধাপে, এলাকার ব্যবসায়ীদের মধ্যে প্রচার চালানো হবে বলেও জানান তিনি। পঞ্চায়েত সূত্রে জানা গিয়েছে, সুলুন্টু গ্রামে বর্জ্য নিষ্কাশন করে সার তৈরির ব্যবস্থা রয়েছে। পচনশীল বস্তুগুলি আলাদা করে বাকি প্লাস্টিক একটি সংস্থাকে দেওয়া হবে। উদ্যোগের প্রশংসা করেন মেলার উদ্বোধনে হাজির মন্ত্রী স্বপন দেবনাথ।