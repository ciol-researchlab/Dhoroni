রাজধানীতে চলাচল করা বাসের কালো ধোঁয়া নিয়ে ক্ষোভ প্রকাশ করেছেন সাবেক স্বরাষ্ট্র প্রতিমন্ত্রী সোহেল তাজ। এ নিয়ে এক ফেসবুক পোস্টে বাংলাদেশ সড়ক পরিবহন কর্তৃপক্ষ (বিআরটিএ), পরিবেশ মন্ত্রণালয়, সংসদ সদস্য ও সিটি করপোরেশনের মেয়রদের কাজ কী, সে প্রশ্ন তুলেছেন তিনি। সোহেল তাজ গাড়ির কালো ধোঁয়া নিয়ে সোমবার বিকেলে ও রাতে দুই দফায় নিজের ভেরিফায়েড ফেসবুক ওয়ালে ওই পোস্ট দেন। ‘ফিটনেসবিহীন’ একটি গাড়ির পৃথক ভিডিও ও ছবি দিয়ে একই কথা দুটি পোস্টে উল্লেখ করেছেন তিনি। ‘বিষাক্ত বাতাস, বিষাক্ত পরিবেশ’ শিরোনামে ফেসবুক পোস্টে সোহেল তাজ লিখেছেন, ‘এই বিষাক্ত বাতাসে প্রতিদিন হাজার হাজার/লাখ লাখ মানুষ মারাত্মক স্বাস্থ্য ঝুঁকিতে পড়ছে অথচ কারও কোনো মাথা ব্যথা নাই-কোথায় বিআরটিএ? কোথায় পরিবেশ মন্ত্রণালয়? কোথায় আমাদের মাননীয় সংসদ সদস্যবৃন্দ? সিটি করপোরেশনের মেয়রবৃন্দরা কোথায়? তাদের কাজটা আসলে কী?’ সোহেল তাজ প্রথম পোস্ট দেন সোমবার বিকেল ৫টা ৯ মিনিটে। এই পোস্টে একটি ভাঙাচোরা গাড়ির ভিডিও দেন তিনি। যেখানে গাড়ি থেকে কালো ধোঁয়া বের হতে দেখা যায়। পরের পোস্টটি দেন তিনি রাত ১০টা ৩৮ মিনিটে। সেখানে তিনি ওই একই গাড়ির সাতটি ছবি দেন। পেছন থেকে ভিডিও ও ছবি ধারণ করায় গাড়িটি কোন পরিবহনের তা বোঝা যায়নি। সোহেল তাজের ওই দুই পোস্টে অনেকে মন্তব্য করেছেন। রূপক দাস নামের একজন লিখেছেন, ‘এই বাসের মতোই এ দেশের অনেক মানুষের চামড়া উঠে গেছে!’ সাকিব রেজা নামের একজন লিখেছেন, ‘কিছুই বলার নাই। সকালেই আমার এই বাসে করে অফিসে যেতে হবে।’ এম হেলাল ইসলাম নামের একজন লিখেন, ‘এ বাস কি ঢাকায় চলে? এর থেকে তো অনেক ভালো বাস আমাদের এলাকায় চলে!’ সাঈয়েদ মো. মোফাস্সাল ইংরেজিতে লিখেছেন, ‘ফিটনেস অব বাংলাদেশ’।