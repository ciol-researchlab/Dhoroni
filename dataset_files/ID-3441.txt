বায়ুদূষণে আবার শীর্ষে দুইয়ে চলে এসেছে রাজধানী ঢাকা। দূষিত শহরের তালিকায় গতকাল সোমবার ১৯তম স্থানে থাকলেও আজ মঙ্গলবার আবার দ্বিতীয় স্থানে চলে এসেছে ঢাকা। বসন্তের প্রথম দিনে আজও ঢাকার বাতাস অস্বাস্থ্যকর। আজ সকাল ৯টায় ঢাকার এয়ার কোয়ালিটি ইনডেক্স (একিউআই-বায়ুর মান সূচক) স্কোর ১৭৩। আজ তালিকায় শীর্ষে আছে পাকিস্তানের লাহোর, স্কোর ১৯৭। একিউআই স্কোরে আজ সকাল ৯টায় বায়ুর মানের নিরিখে দূষিত শহরের তালিকায় ১৬৭ স্কোর নিয়ে তৃতীয় স্থানে আছে ভারতের কলকাতা। এরপর চতুর্থ স্থানে থাকা ইতালির মিলানো শহরের স্কোর, ১৬৭; পঞ্চম স্থানে থাইল্যান্ডের চিয়াং মাই শহরের স্কোর ১৬৫। এরপর আছে ইরাকের রাজধানী বাগদাদ (১৬৪), উত্তর মেসিডোনিয়ার রাজধানী স্কপিয়ে (স্কোর ১৬৩)। একিউআই স্কোর শূন্য থেকে ৫০ ভালো হিসেবে বিবেচিত হয়। ৫১ থেকে ১০০ মাঝারি হিসেবে গণ্য করা হয়। আর সংবেদনশীল গোষ্ঠীর জন্য অস্বাস্থ্যকর হিসেবে বিবেচিত হয় ১০১ থেকে ১৫০ স্কোর। ১৫১ থেকে ২০০ পর্যন্ত অস্বাস্থ্যকর হিসেবে বিবেচিত হয়। একইভাবে একিউআই স্কোর ২০১ থেকে ৩০০ হলে খুবই অস্বাস্থ্যকর বলে বিবেচনা করা হয়। আর ৩০১-এর বেশি হলে তা দুর্যোগপূর্ণ বলে বিবেচিত হয়। বায়ুদূষণ গুরুতর স্বাস্থ্যঝুঁকি তৈরি করে। এটা সব বয়সী মানুষের জন্য ক্ষতিকর। তবে শিশু, অসুস্থ ব্যক্তি, প্রবীণ ও অন্তঃসত্ত্বাদের জন্য বায়ুদূষণ খুবই ক্ষতিকর। ঢাকায় এ বছরের জানুয়ারি মাসে সবচেয়ে বেশিসংখ্যক দিন দুর্যোগপূর্ণ বায়ুর মধ্যে কাটিয়েছে নগরবাসী। এ মাসে মোট ৯ দিন রাজধানীর বায়ুর মান দুর্যোগপূর্ণ ছিল, যা গত সাত বছরের মধ্যে সর্বোচ্চ। নভেম্বর, ডিসেম্বর, জানুয়ারি ও ফেব্রুয়ারি—বছরের এই চার মাস ঢাকার বায়ু বেশি দূষিত থাকে। এর মধ্যে জানুয়ারিতে বায়ুর মান থাকে সবচেয়ে বেশি খারাপ।