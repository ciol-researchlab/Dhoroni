দিল্লিতে সোমবার মুখোমুখি হবে বাংলাদেশ এবং শ্রীলঙ্কা। কিন্তু মাঠের ভিতরের লড়াইকে ছাপিয়ে গিয়েছে দিল্লির পরিবেশ। চর্চায় উঠে এসেছে সেখানকার বায়ুদূষণ। কেন্দ্রীয় দৃষণ নিয়ন্ত্রন পর্ষদের সমীক্ষা অনুযায়ী রবিবার সকালে বায়ুদূষণের মান ছিল ৪৫৭, যা ‘মারাত্মক’। শুধু রবিবারই নয়, বৃহস্পতিবার থেকে মঙ্গলবার পর্যন্ত এই মান ৪০০-র বেশি থাকবে বলে পূর্বাভাস করেছিল পর্ষদ। তবে সেই কারণে এখনই ম‌্যাচ বাতিলের সম্ভাবনা নেই। আইসিসি পরিষ্কার করে দিয়েছে, সোমবার ম‌্যাচের দিন সকালে পরিস্থিতি বিচার করে ম‌্যাচের ভবিষ‌্যৎ নির্ধারণ করা হবে। এই পরিস্থিতিতে শ্রীলঙ্কার কয়েকজন ক্রিকেটার শ্বাসকষ্টজনিত সমস‌্যায় ভুগছিলেন। সেই প্রসঙ্গে রবিবার শ্রীলঙ্কা দলের ম‌্যানেজার জানিয়েছেন তাঁরা বিশেষজ্ঞ চিকিৎসক দলের সঙ্গে যোগাযোগ রাখছেন এবং এখনও পর্যন্ত ম‌্যাচের স্থান পরিবর্তন করার কথা জানাননি। শনিবারও ৪০০-র উপরে সূচক উঠে যাওয়ায় অনুশীলন বাতিল করে লঙ্কা। আইসিসি পরিস্থিতির পর্যালোচনায় এক বিশেষজ্ঞের পরামর্শ নিয়েছে। প্রতিকার হিসেবে জল ছেটানোর যন্ত্রের ব‌্যবস্থা এবং ড্রেসিংরুমে বায়ু পরিশোধকের ব‌্যবস্থা করা হয়েছে। বাংলাদেশের সঙ্গে মুখোমুখি সাক্ষাতে জয়-হারের দিক থেকে ৪২-৯ ফলে এগিয়ে রয়েছে শ্রীলঙ্কা। সেই প্রসঙ্গে দলের অধিনায়ক কুশল মেন্ডিস বলেছেন, “আমরা আগে বাংলাদেশের সঙ্গে অনেক বার খেলেছি। ক্রিকেটাররাও দারুণ আত্মবিশ্বাসী। আশা করছি সোমবারের ম‌্যাচে দারুণ খেলা উপহার দেব।” অন‌্য দিকে বাংলাদেশের কোচ চন্ডিকা হাতুরাসিংঘেও বায়ুদূষণ নিয়ে নিজের ক্ষোভ উগরে দিয়েছেন। আজ বিশ্বকাপে: শ্রীলঙ্কা বনাম বাংলাদেশ। দুপুর ২.০০। স্টার স্পোর্টস নেটওয়ার্কে।