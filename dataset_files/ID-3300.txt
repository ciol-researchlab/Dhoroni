নদ-নদী, খাল-বিল, ঝিল-জলাশয় রক্ষার দায়িত্ব যাদের, তাদের নিস্পৃহতায় বুড়িগঙ্গা, বালু, শীতলক্ষ্যা ও তুরাগ-রাজধানীর এ চার নদ-নদী দূষণ-দখলে বিপন্নপ্রায়। বুড়িগঙ্গার পানি স্বাভাবিক চেহারা হারিয়ে আলকাতরার চেহারা ধারণ করতে চলেছে। পানির দুর্গন্ধে নদীপাড়ে সুস্থ মানুষও অসুস্থ হয়ে পড়ার উপক্রম হয়। নদীর উল্লেখযোগ্য অংশ দখলবাজদের থাবার নিচে। রাজধানীর নদ-নদীগুলো দেড় কোটিরও বেশি নাগরিকের অস্তিত্বের সঙ্গে সম্পর্কিত। ঘিঞ্জি এ জনপদের মধ্যে নদীগুলোই মুক্ত হাওয়ার বড় আধার, যা রাজধানীর ফুসফুসের মতো ভূমিকা পালন করছে। রাজধানীর নদ-নদী, খাল-বিল, ঝিল-জলাশয় রক্ষায় সাম্প্রতিক বছরগুলোতে সচেতন হয়ে উঠেছে দুই সিটি করপোরেশনসহ সরকারের বিভিন্ন সংস্থা ও মন্ত্রণালয়। নদ-নদী, জলাশয় রক্ষায় নাগরিক সচেতনতা গড়ে তোলারও উদ্যোগ নেওয়া হয়েছে। এ ব্যাপারে প্রধানমন্ত্রীর দিকনির্দেশনা থাকায় সব পক্ষের সক্রিয়তাও লক্ষ করা যাচ্ছে। তারপরও রাজধানীর চার নদ-নদীর দখল-দূষণ থামছে না। নদ-নদী-জলাশয় রাহুমুক্তির সরকারি উদ্যোগ নস্যাৎ হয়ে যাচ্ছে দখলবাজদের কারণে। এ ক্ষেত্রে নদ-নদী সুরক্ষায় আদালত ও সরকারের নির্দেশনাগুলো বাস্তবায়নের দায়িত্বে নিয়োজিতদের গাফিলতির বিষয়টি স্পষ্ট। অভিযোগ রয়েছে, তারা দখলকারীদের প্রশ্রয় দিচ্ছেন। দখল-দূষণ রোধে নদীতীরে হাঁটাপথ তৈরির পরিকল্পনা নেওয়া হলেও এর বাস্তবায়ন থেমে আছে রহস্যজনকভাবে। নদ-নদী রক্ষায় গৃহীত পরিকল্পনাগুলোর সফল বাস্তবায়নে নজর দিতে হবে। নদীতীরে ইট-পাথর ও বালু ব্যবসা বন্ধেও নিতে হবে উদ্যোগ। রাজধানীর চার নদ-নদী রক্ষায় জনসচেতনতা গড়ে তোলার বিষয়টি বিশেষ গুরুত্বের দাবি রাখে। চর পড়ে এবং দখল-দূষণের কারণে নদীগুলো এখন মৃতপ্রায়। নদীর ধারে গড়ে উঠেছে বড় বড় কলকারখানা, নদীতে শত শত বাঁধ। নদী ভরাট করে দখল করার উৎসবে মেতে উঠেছে প্রভাবশালীরা। ফলে বাংলাদেশ যে একটি নদীমাতৃক দেশ, এখন এ কথা বলার আর উপায় নেই। এ দেশ এখন নদীবৈরী দেশে পরিণত হয়েছে। আমাদের জীবন-জীবিকা, সংস্কৃতি, শিল্প-সাহিত্য-সবকিছুর সঙ্গে নদীগুলো সম্পর্কযুক্ত। হাজার বছর ধরে এসব নদ-নদী আমাদের কৃষি, প্রকৃতি ও অর্থনীতিকে সমৃদ্ধ করেছে। এ কারণে নদী রক্ষার বিষয়টিকে অগ্রাধিকার বিবেচনা করে সে অনুযায়ী কাজ করতে হবে। এ জন্য সবাইকে এগিয়ে আসতে হবে। নদী বাঁচাতে সরকারকে খুব দ্রুত দীর্ঘমেয়াদি পরিকল্পনা নিতে হবে। সরকারি-বেসরকারি প্রকল্পগুলোর কাজের গতি যেমন ত্বরান্বিত করতে হবে, তেমনি এসব কাজের জবাবদিহি বাড়াতে হবে। নদী দখল-দূষণের সঙ্গে জড়িত ব্যক্তিদের কঠোর শাস্তি দিতে হবে। নদীর সঙ্গে পরিবেশের সম্পর্ক অঙ্গাঙ্গিভাবে জড়িত। নদী যেমন তার প্রবাহের সঙ্গে জনপদের বর্জ্য সরিয়ে নিয়ে যায়, তেমনি নদীর পানির কারণে আশপাশের পরিবেশ থাকে অপেক্ষাকৃত শীতল। নদী থেকেই উৎসারিত হয় জলীয়বাষ্প এবং তা আবার বৃষ্টি হয়ে ঝরে পড়ে। নদী না থাকলে এ প্রাকৃতিক প্রক্রিয়াটি ব্যাহত হবে, যার আলামত এরই মধ্যে অনেকটা স্পষ্ট হয়ে উঠেছে। বাংলাদেশ জলবায়ু পরিবর্তনের এক বড় শিকার। বৈশ্বিক উষ্ণতা বেড়ে যাওয়ার কারণে দেশের বিরাট এলাকা সমুদ্রে তলিয়ে যাবে। এ পরিস্থিতি মোকাবিলার সক্ষমতা এককভাবে আমাদের নেই। কিন্তু দেশের নদ-নদী রক্ষার মাধ্যমে আমরা সম্ভবত পরিস্থিতির অবনতির মাত্রা কমিয়ে আনতে পারি। আন্তর্জাতিক নদীর ওপর বাঁধ দিয়ে এগুলোর পানিপ্রবাহে প্রতিবেশী দেশের বাধা সৃষ্টি কাম্য নয়। আর কে চৌধুরী : সাবেক চেয়ারম্যান, রাজউক; মুক্তিযুদ্ধে ২ ও ৩ নং সেক্টরের রাজনৈতিক উপদেষ্টা