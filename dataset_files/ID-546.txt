গাড়ির দূষণ রুখতে নতুন বিধি কার্যকর করতে চলেছে কেন্দ্রীয় পরিবহণ মন্ত্রক। সেই মর্মে সব রাজ্য সরকারকে নির্দেশ পাঠানো হয়েছে কেন্দ্রীয় সরকারের তরফে। সম্প্রতি একটি ইমেল এসে পৌঁছেছে রাজ্য পরিবহণ দফতরে। মেলটি পাঠিয়েছেন কেন্দ্রীয় পরিবহণ মন্ত্রকের পশ্চিমবঙ্গ বিভাগের কো-অর্ডিনেটর তথা নির্দেশক অভিজিৎ ভৌমিক। নির্দেশিকায় মোট চারটি বিষয়ে কথা উল্লেখ করা হয়েছে। প্রথম নির্দেশিকা বলা হয়েছে কোনও গাড়ি যদি ‘অটো এমিশন টেস্টিং সেন্টার’ (এটিসি)-এর ‘পলিউশন আন্ডার কন্ট্রোল’ (পিএসইউ) পরীক্ষায় অকৃতকার্য হয়, তা হলে সংশ্লিষ্ট গাড়িটিকে ১২ ঘণ্টার জন্য ব্লক করে দিতে হবে। ওই ১২ ঘণ্টার মধ্যে গাড়িটি আর কোনও এটিসি কেন্দ্রে পিএসইউয়ের জন্য আবেদন করতে পারবে না। দ্বিতীয় নির্দেশে বলা হয়েছে, কোনও গাড়ির মালিক নিজের আইডি ব্যবহার করে এটিসিতে নিজের লগিং আইডি দিয়ে মোবাইল নম্বর এবং ইমেল আইডি বদল করতে পারবেন। তৃতীয় ক্ষেত্রে বলা হয়েছে, ‘অটো এমিশন টেস্টিং সেন্টার’-কে (এটিসি) নিজেদের লাইসেন্সের মেয়াদ শেষের ৬০ দিনের মধ্যে নবীকরণের করে ফেলতে হবে। চতুর্থ নির্দেশিকায় বলা হয়েছে, কোনও গাড়ির যদি কর বাকি থাকে সেই গাড়িকে দূষণ নিয়ন্ত্রক সার্টিফিকেট দেওয়া যাবে না। কেন্দ্রীয় সরকারের তরফে এই নির্দেশগুলি পরিবহণ দফতরে আসার পর বিষয়টি নিয়ে আলোচনা শুরু হয়েছে। রাজ্য সরকারও দূষণ নিয়ন্ত্রণে কড়া পদক্ষেপ নেওয়ার পক্ষপাতী। তাই কেন্দ্রীয় পরিবহণ মন্ত্রকের এই নির্দেশিকা কী ভাবে কার্যকর করা যায়, সেই বিষয় নিয়েই ভাবনাচিন্তা চলছে পরিবহণ ভবনে। পরিবহণ দফতরের এক আধিকারিক জানিয়েছেন, পুজোর ছুটির পর সোমবার থেকে সব অফিসগুলি সচল হয়েছে। আপাতত বিষয়টি নিয়ে পর্যালোচনা চলছে। দ্রুতই এই নির্দেশিকা নিয়ে চূড়ান্ত সিদ্ধান্ত নিতে পারে দফতর।