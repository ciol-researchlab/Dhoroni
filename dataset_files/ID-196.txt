লাখ লাখ প্রাণীর আশ্রয়স্থল ও হাজার হাজার মানুষের জীবিকার উৎস সুন্দরবন। জলবায়ু পরিবর্তন, বন্যপ্রাণী পাচার, জাহাজ ও শিল্প বর্জ্য থেকে নদী দূষণ, বিষ দিয়ে নির্বিচারে মাছ ধরার কারণে বিশ্বের বৃহত্তম ম্যানগ্রোভ বনের জীববৈচিত্র্য ঝুঁকির মুখে পড়েছে। সুন্দরবনের ছোট ছোট নদী ও খালে কীটনাশক দিয়ে মাছ শিকারের ঘটনা বেশ পুরোনো। বন বিভাগ, কোস্ট গার্ড, পুলিশ, র‌্যাব ও বন বিভাগের টহল দল প্রায়ই কীটনাশক ব্যবহারকারী জেলেদের গ্রেপ্তার করছে। তবে কোনোভাবেই থামানো যাচ্ছে না এই ভয়ঙ্কর অপরাধ। কৃষিতে ব্যবহৃত ও মাছের ঘের প্রস্তুতের সময় ব্যবহৃত কীটনাশক নির্বিঘ্নে চলে যাচ্ছে সুন্দরবনে। অথচ সুন্দরবন ঘেঁষা এলাকায় কোনো ধরনের কৃষিকাজ হয় না বলে নিশ্চিত করেছেন স্থানীয় জনপ্রতিনিধিরা। কৃষির নামে কেনা এই বিষ দিয়েই সুন্দরবনের নদী-খালে চলছে মাছ শিকারের মহোৎসব। এটি থামানো না গেলে সুন্দরবনের জীববৈচিত্র্য রক্ষা করা আরও কঠিন হয়ে উঠবে। বাগেরহাটের চিলা ইউনিয়নের চেয়ারম্যান গাজী আকবর হোসেন বলেন, “সুন্দরবন অঞ্চলে প্রতি বছর টনকে টন কীটনাশকের ব্যবসা হয়। এই অঞ্চলে ধান বা সবজির কোনো ক্ষেত নেই। নেই অন্য কোনো কৃষিপণ্যের চাষ। এইসব রমরমা ব্যবসা বন্ধ করতে হবে।” খুলনার কয়রা উপজেলা কৃষি কর্মকর্তা আমিনুল হক জানান, ফসলের পোকা দমনে ব্যবহৃত বিভিন্ন ধরনের কীটনাশক দিয়ে সুন্দরবনে ‌মাছ শিকার করা হয়। এর মধ্যে সাইফারমেথ্রিন গ্রুপ, ডায়মগ্রো, ফাইটার, রিপকর্ড এবং পেসিকল নামের কীটনাশকই বেশি ব্যবহার করেন জেলেরা। বন বিভাগ সূত্রে জানা গেছে, ২০১৮ থেকে ২০২৩ সালের জুন পর্যন্ত বনের নিরাপত্তায় থাকা বিভিন্ন বাহিনীর হাতে কীটনাশক প্রয়োগের সময় গ্রেপ্তার হয়েছেন ২,৪৯৮ জন জেলে। শুধু এ বছরের প্রথম ৮ মাসে ৮২ জনকে গ্রেপ্তার করা হয়। কীটনাশক প্রয়োগের অভিযোগে ১৭৩ আসামির বিরুদ্ধে আদালতে মামলা হয় ৭৩টি। এছাড়া একই সময়ের মধ্যে বন্যপ্রাণী (হরিণ) শিকারের অভিযোগে ৭৭ জনকে আটক করা হয়। আর একই অভিযোগে ১৯৯ জনের বিরুদ্ধে মামলা হয় ৫৪টি। সুন্দরবন সংলগ্ন এলাকায় ২,৭০০ কীটনাশক বিক্রেতা সংশ্লিষ্ট সূত্রে জানা গেছে, সুন্দরবন সংলগ্ন খুলনা, বাগেরহাট ও সাতক্ষীরা জেলায় কৃষি সম্প্রসারণ অধিদপ্তরের অধীনে ১৭৩ জন পাইকারি ও ২,৫২০ জন খুচরা কীটনাশক বিক্রেতা রয়েছেন। এদের মধ্যে খুলনায় ১২৫৬ জন; বাগেরহাটে ১৮ জন এবং সাতক্ষীরায় ১৩৭৪ জন। এ বিষয়ে খুলনা সিটি কর্পোরেশনের মেয়র তালুকদার আব্দুল খালেক ঢাকা ট্রিবিউনকে বলেন, “কীটনাশক বিক্রির জন্য এতো বিক্রেতাকে অনুমতি দেওয়া হয়েছে- এটা জানা ছিল না। আর কৃষিতে ব্যবহৃত কীটনাশকই সুন্দরবনে যাচ্ছে- এমন তথ্য ও ধারণা আমার নেই।” কীটনাশক বিক্রির অনুমতি দেওয়ার ক্ষেত্রে সংশ্লিষ্ট বিভাগকে দায়িত্বশীল হওয়ার আহ্বান জানান তিনি। কয়রা উপজেলা পরিষদের চেয়ারম্যান এস এম শফিকুল ইসলাম বলেন, “সুন্দরবনে কীটনাশক ব্যবহারের প্রভাব স্থানীয় নদী ও খালে পড়ছে। ফলে এখন মাছের সংকট দেখা দিচ্ছে। আগে ভেটকি মাছ ছিল ৫০-৬০ টাকা কেজি। এখন তা ১,০০০ টাকা কেজিতে কিনতে হচ্ছে।” অভিযোগের তীর মাছের ঘেরের দিকে মৎস্য বিভাগের তথ্যানুযায়ী- খুলনা, বাগেরহাট ও সাতক্ষীরায় ২ লাখ ৬,৩২৯টি মাছের ঘের রয়েছে। খুলনায় ৫৯,৩২২টি; বাগেরহাটে ৮০,৪১০টি এবং সাতক্ষীরায় ৬৬,৫৯৭টি। এই ঘেরগুলোতে ব্যবহৃত কীটনাশকই সুন্দরবনে যাচ্ছে বলে অভিযোগ রয়েছে। সুন্দরবন পশ্চিম বিভাগের বিভাগীয় বন কর্মকর্তা ড. আবু নাসের মো. মহসীন হোসেন বলেন, “৫০ বছর ধরে সুন্দরবনে কীটনাশক ব্যবহার হচ্ছে। সুন্দরবনে ব্যবহৃত কীটনাশক বাইরে থেকে আসে না। মাছের ঘের প্রস্তুতে ব্যবহৃত কীটনাশকই সুন্দরবনে যাচ্ছে।” তবে এই অভিযোগ অস্বীকার করেছেন খুলনা জেলা মৎস্য কর্মকর্তা জয়দেব পাল। তার মতে, “মৎস্য ঘের প্রস্তুতে রোটেনন পাউডার ব্যবহার করা হয়। এর দাম বেশি। এক কেজির দাম ৫০০ টাকা। এটাতে মাছ মরে না এবং পানির মধ্যে কাজ করে না। জেলেরা এত দামি কীটনাশক ব্যবহার করে না। কৃষি কাজে ব্যবহৃত কম দামের কীটনাশক ব্যবহার করে তারা।” তিনি বলেন, মৎস্য সম্পদ মৎস্য বিভাগের হলেও সুন্দরবনে মৎস্য বিভাগের প্রবেশাধিকার নেই। ফলে সেখানে মৎস্য বিভাগের কিছু করার সুযোগ নেই। সুন্দরবনের মাছ রক্ষায় বন বিভাগের আরও কঠোর হওয়া দরকার বলে মনে করেন তিনি।