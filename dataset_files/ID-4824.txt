এক্সিকিউটিভ হলে ইনস্টিটিউট অব ইলেক্ট্রিক্যাল এন্ড ইলেকট্রনিকস ইঞ্জিনিয়ার্স (আইইইই) বাংলাদেশ সেকশনের উদ্যোগে 'স্মার্ট বাংলাদেশ ও জলবায়ু পরিবর্তন জনিত ঝুঁকি হ্রাস' সেমিনার অনুষ্ঠিত হয়েছে। শনিবার (২৩ সেপ্টেম্বর) রাজধানীর রমনায় ইঞ্জিনিয়ার্স ইনস্টিটিউশনে এ সেমিনার অনুষ্ঠিত হয়। সেমিনারে মূল প্রবন্ধ উপস্থাপন করেন আইইইই’র প্রেসিডেন্ট অধ্যাপক ড. সাইফুর রহমান, বিশেষ বক্তা হিসেবে অংশগ্রহণ করেন আইইবি’র ভাইস প্রেসিডেন্ট প্রকৌশলী খন্দকার মনজুর মোর্শেদ, সম্মানী সাধারণ সম্পাদক প্রকৌশলী মঞ্জুরুল হক মঞ্জু, আশুগঞ্জ পাওয়ার স্টেশন কোম্পানির ব্যবস্থাপনা পরিচালক এএমএম সাজ্জাদুর রহমান এবং আইইইই উইমেন ইন ইঞ্জিনিয়ারিং চেয়ার অধ্যাপক ড. সেলিয়া শাহনাজ। সেমিনারের মূল প্রবন্ধ উপস্থাপক অধ্যাপক ড. সাইফুর রহমান বলেন, প্রযুক্তিতে অন্তর্ভূক্তিমূলক সমাজ গড়ে তুলতে হবে। বৈশ্বিক জলবায়ু পরিবর্তন জনিত ক্ষতি নিরসনে আগামী দিনে সোলার এনার্জি বা প্রাকৃতিক শক্তি (বায়ু ও পানি) প্রধান ভূমিকা রাখতে পারে। স্মার্ট বাংলাদেশ গড়তে এনার্জি প্রডাকশন ও এনার্জি ইফিশিয়েন্সি নিশ্চিত করতে হবে। এছাড়াও রিনিউয়েবল এনার্জি ও ট্রান্স বর্ডার এনার্জি ট্রান্সফারের উপর গুরুত্বারোপ করতে হবে। একইসাথে নিউক্লিয়ার এনার্জির উৎস হিসেবে অধিকতর কর্মদক্ষতা সম্পন্ন ও কম ঝুঁকিপূর্ণ স্মল মডিউলার রিএক্টর (এসএমআর) ব্যবহার করতে হবে। আইইবি’র সম্মানী সাধারণ সম্পাদক প্রকৌশলী মঞ্জুরুল হক মঞ্জু বলেন, জলবায়ু পরিবর্তনের সমস্যা সারা বিশ্বের সমস্যা৷ এই সমস্যা সমাধান করতে অত্যধিক কার্বন নিঃসরণকারী বিশ্বের ধনী রাষ্ট্রগুলোর ওপর চাপ প্রয়োগ করতে হবে৷ বাংলাদেশের মতো অধিক ক্ষতিগ্রস্ত দেশগুলোর জন্য ইনসেনটিভের ব্যবস্থা করতে হবে৷ প্রকৌশলী খন্দকার মনজুর মোর্শেদ বলেন, স্মার্ট বাংলাদেশ বিনির্মাণে তরুণ প্রকৌশলী ও উদ্যোক্তাদের এগিয়ে আসতে হবে। তরুণদের দেশীয় চাহিদার ওপর ভিত্তি করে দেশীয় ইকোসিস্টেমের সঙ্গে সামঞ্জস্যপূর্ণ প্রযুক্তি উদ্ভাবন করতে হবে। অধ্যাপক ড. সেলিয়া শাহনাজ বলেন, জলবায়ু পরিবর্তনের ফলে ক্ষতিগ্রস্ত দেশের তালিকায় বাংলাদেশের অবস্থান একদম উপরের দিকে। স্মার্ট বাংলাদেশ গড়তে প্রযুক্তি উদ্ভাবন ও ব্যবহারে আমাদের স্মার্ট হতে হবে। প্রযুক্তিকে ব্যবহার করেই জলবায়ু পরিবর্তনের ক্ষতি মোকাবিলা করতে হবে। আইইইই বাংলাদেশ সেকশন চেয়ার অধ্যাপক ড. মশিউল হকের সভাপতিত্বে অনুষ্ঠানে আরও উপস্থিত ছিলেন প্রফেশনাল এক্টিভিটি কো-অর্ডিনেটর ও আইইবি’র সহকারী সাধারণ সম্পাদক ইঞ্জিনিয়ার মো. রনক আহসান, ভাইস চেয়ার ড. রাজু আহমেদ, অনামিকা বখত, সোহেল রানা সহ বিভিন্ন বিশ্ববিদ্যালয়ের অধ্যাপক, শিক্ষার্থী ও ইন্ডাস্ট্রি এক্সপার্টরা৷ অনুষ্ঠানের শেষ পর্যায়ে আইইইই’র ১৩৮ বছরের ইতিহাসে প্রথম বংলাদেশি নাগরিক হিসেবে নির্বাচিত প্রেসিডেন্ট অধ্যাপক ড. সাইফুর রহমানকে আইইইই বাংলাদেশ সেকশনের পক্ষ থেকে সম্মাননা স্মারক প্রদান করা হয়।