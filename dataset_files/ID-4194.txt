নারায়ণগঞ্জে নদী দূষণের অভিযোগে দুটি ডাইং কারখানার গ্যাস ও বিদ্যুৎ সংযোগ বিচ্ছিন্ন করেছে পরিবেশ অধিদপ্তর। সোমবার ফতুল্লার লালপুর ও সস্তাপুর এলাকায় অবস্থিত প্রতিষ্ঠান দুটির গ্যাস ও বিদ্যুৎ সংযোগ বিচ্ছিন্ন করা হয়। নির্বাহী ম্যাজিস্ট্রেট কাজী তামজীদ আহমেদের নেতৃত্বে নারায়ণগঞ্জ জেলা পুলিশ, ডিপিডিসির বিদ্যুৎ বিছিন্নকারী টিম, তিতাস গ্যাসের সংযোগ বিচ্ছিন্নকারী টিম, পরিবেশ অধিদপ্তর নারায়ণগঞ্জ জেলা কার্যালয়ের কর্মকর্তাদের সমন্বয়ে একটি দল অভিযান চালিয়ে এই সংযোগ বিচ্ছিন্ন করে। কারখানা দুটি হলো ফতুল্লার লালপুর এলাকার চাঁদ নিট কম্পোজিট (সাবেক অহনা ডাইং) যা বর্তমানে জারির কম্পোজিট নামে পরিচালিত এবং সস্তাপুর এলাকার হারুন ডাইং অ্যান্ড প্রিন্টিং ওয়ার্কস। নারায়ণগঞ্জ পরিবেশ অধিদপ্তরের উপ পরিচালক মুহাম্মদ আব্দুল্লাহ আল মামুন জানান, কারখানাগুলোতে দীর্ঘদিন যাবৎ পরিবেশগত ছাড়পত্র গ্রহণ ব্যতীত এবং দূষণ নিয়ন্ত্রণে তরল বর্জ্য পরিশোধনাগার বা ইটিপি স্থাপন ব্যতীত উৎপাদন কার্যক্রম পরিচালনা করা হচ্ছিল। ইতিপূর্বে কারখানাগুলোকে পরিবেশ অধিদপ্তরের মনিটরিং অ্যান্ড এনফোর্সমেন্ট শাখা হতে ক্ষতিপূরণ ধার্য ও আরোপ এবং ইটিপি স্থাপনের নির্দেশনা প্রদান করা হলেও উক্ত নির্দেশনা না মেনে কারখানা কর্তৃপক্ষ অব্যাহতভাবে পরিবেশ দূষণ করছিল। বিভিন্ন দূষণকারী কারখানার অব্যাহত দূষণ স্থায়ীভাবে বন্ধ করার অংশ হিসেবে এ অভিযান পরিচালনা করা হয়েছে। উল্লেখিত দুটি কারখানার সেবা সংযোগ বিচ্ছিন্ন করার জন্য নারায়ণগঞ্জ পরিবেশ অধিদপ্তরের কার্যালয় থেকে প্রস্তাব প্রেরণ করা হয়। পরে পরিবেশ অধিদপ্তরের মহাপরিচালক কারখানার সেবা সংযোগ বিচ্ছিন্নের প্রস্তাব অনুমোদন করেন। নারায়ণগঞ্জে নদী দূষণকারী সকল কারখানার বিরুদ্ধে পরিবেশ অধিদপ্তরের এ ধরনের অভিযান অব্যাহত থাকবে বলে জানান তিনি।