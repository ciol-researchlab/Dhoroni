দীর্ঘদিন ধরে ঢাকা বায়ু দূষণের শীর্ষে রয়েছে। বিষয়টি নিয়ে হাইকোর্টও বারবার নির্দেশনা দিয়েছেন। কার্যকরী পদক্ষেপ না নেওয়ায় সরকারের সংশ্লিষ্ট বিভাগকে ভর্ৎসনাও করেছেন আদালত। এরপর থেকেই নড়েচরে বসেছে সরকারের সংশ্লিষ্ট বিভাগ। পরিবেশ দূষণ ও বায়ু দূষণ রোধে কার্যকরী পদক্ষেপ নিতে শুরু করেছে সরকার। এবার সরকার বায়ুদূষণ রোধে অবৈধ ইটভাটা বন্ধ করতে দ্রুত পদক্ষেপ নিতে জেলা প্রশাসকদের নির্দেশনা দিয়েছে। এছাড়া প্লাস্টিক ও পলিথিন দূষণ রোধে সরকারি অফিস ও উপকূলীয় এলাকায় সিঙ্গেল ইউজ প্লাস্টিকের ব্যবহার বন্ধ করতে অনুরোধ করেছে। বুধবার (১ মার্চ) পরিবেশ, বন ও জলবায়ু পরিবর্তন মন্ত্রণালয়ের পরিবেশ দূষণ নিয়ন্ত্রণ অধিশাখা-১ থেকে এক পত্রে এ বিষয়ে প্রয়োজনীয় ব্যবস্থা গ্রহণ করার অনুরোধ জানানো হয়। এতে দেশের সব অবৈধ ইটভাটা, বিশেষ করে ক্ষতিকর ইটভাটা অগ্রাধিকার ভিত্তিতে বন্ধ করতে বলা হয়েছে। কোনো লাইসেন্স ছাড়াই নতুন তৈরি ইটভাটাগুলোর বিরুদ্ধে এনফোর্সমেন্ট কার্যক্রম জোরদার করতে বলা হয়েছে। যে জেলাগুলোতে বৈধ ইটভাটার চেয়ে অবৈধ ইটভাটা বেশি সেসব জেলায় বিশেষ অভিযান পরিচালনা করে মন্ত্রণালয়কে জানাতে বলা হয়েছে। পরিবেশ দূষণকারী ইটভাটাগুলোর হালনাগাদ অবস্থা, প্লাস্টিক ও পলিথিন ব্যবহার বন্ধে নেওয়া কার্যক্রম এবং পরিবেশ দূষণ সম্পর্কিত এনফোর্সমেন্ট কার্যক্রমের অগ্রগতি পর্যালোচনা করতে চলতি বছরের গত ৩ জানুয়ারি মন্ত্রণালয়ের সচিব ড. ফারহিনা আহমেদের সভাপতিত্বে জেলা প্রশাসকগণের সঙ্গে অনুষ্ঠিত সভায় নেওয়া সিদ্ধান্তগুলো দ্রুত বাস্তবায়নের জন্য অনুরোধ করা হয়েছে।