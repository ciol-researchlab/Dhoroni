কালীপুজোর রাতে বাজি পোড়ানোয় এয়ার কোয়ালিটি ইনডেক্স (একিউআই) বা বাতাসের গুণমানের হেরফের হয়নি? কেন্দ্রীয় দূষণ নিয়ন্ত্রণ পর্ষদের পরিসংখ্যান অনুযায়ী, শহরের বেশ কিছু এলাকায় ৯ নভেম্বর রাত ১০টার তুলনায় ১২ নভেম্বর রাত ১০টায় বাতাসে দূষিত পদার্থের পরিমাণের বিশেষ হেরফের হয়নি। কিছু এলাকায় এমনকি একিউআইয়ের উন্নতিও লক্ষ্য করা গিয়েছিল। এই প্রেক্ষিতে পরিবেশবিদ সুভাষ দত্ত আনন্দবাজার অনলাইনের সাক্ষাৎকারে প্রশ্ন তোলেন কেন্দ্রীয় দূষণ নিয়ন্ত্রণ পর্ষদের ন্যাশনাল এয়ার কোয়ালিটি ইনডেক্স নিয়ে। তাঁর দাবি ছিল, দূষণ মাপার সরকারি ব্যবস্থার অডিট হওয়া প্রয়োজন। তার জবাবে, আনন্দবাজার অনলাইনকে ২২ নভেম্বর পাঠানো এক চিঠিতে রাজ্য দূষণ নিয়ন্ত্রণ পর্ষদের তরফে সুভাষ দত্তের দাবির সম্পূর্ণ খণ্ডন করা হয়। পর্ষদের দাবি, কেন্দ্রীয় দূষণ নিয়ন্ত্রণ পর্ষদের একিউআই মাপার একটি নির্দিষ্ট নির্ভুল পদ্ধতি রয়েছে এবং সব তথ্য যাচাই করে তার পরেই তা প্রকাশ করা হয়। নতুন তথ্য পেশ করে রাজ্য দূষণ নিয়ন্ত্রণের বক্তব্য, কালীপুজোর রাতে, বিধাননগর এলাকায় বাজি পোড়ার সময় বাতাসে দূষিত পদার্থের পরিমাণ আগের তুলনায় বেশিই ছিল। রাজ্য দূষণ নিয়ন্ত্রণের দাবি, বাতাসের গুণমান মাপার সরকারি ব্যবস্থায় কোনও গলদ নেই, সরকারি ওয়েবসাইটে প্রকাশিত একিউআই পরিসংখ্যানকে ভুল ভাবে পড়ার কারণে জনমানসে বিভ্রান্তি তৈরির আশঙ্কা থাকে।