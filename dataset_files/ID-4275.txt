বৈশ্বিক উষ্ণায়নের ফলে দ্রুত গলছে অ্যান্টার্কটিকা অঞ্চলের বরফ। এর মধ্যেই বৃহস্পতিবার (৬ এপ্রিল) ইউরোপীয় ইউনিয়নের জলবায়ু পর্যবেক্ষণ সংস্থা কোপার্নিকাস ক্লাইমেট চেঞ্জ সার্ভিস জানালো, এ বছরের মার্চ মাস যৌথভাবে বিশ্বের দ্বিতীয় উষ্ণতম মার্চ মাস ছিল। এই উষ্ণতার জেরে অ্যান্টার্কটিকায় গত মাসে স্বাভাবিকের চেয়ে আরও বেশি বরফ গলেছে। কোপার্নিকাস ক্লাইমেট চেঞ্জ সার্ভিস বলছে, এ বছরের মার্চ মাস ২০১৭, ২০১৯ এবং ২০২০ সালের একই মাসের সঙ্গে যৌথভাবে বিশ্বের দ্বিতীয় উষ্ণতম মাস ছিল।রেকর্ডে বিশ্বের উষ্ণতম মার্চ ছিল ২০১৬ সালে। বিশ্বের কয়েক লক্ষ স্যাটেলাইট, জাহাজ, বিমান ও আবহাওয়া পর্যবেক্ষণ কেন্দ্রের তথ্য নিয়ে বিশ্লেষণের মাধ্যমে এ প্রতিবেদন প্রকাশ করেছে সংস্থাটি। প্রতিবেদনে বলা হয়েছে, গত মার্চ মাসে উত্তর আফ্রিকা, রাশিয়ার দক্ষিণ-পশ্চিমাঞ্চল, এশিয়া এবং যুক্তরাষ্ট্রে স্বাভাবিকের চেয়ে কয়েকগুণ বেশি উষ্ণ আবহাওয়া রেকর্ড করা হয়েছে। এছাড়া গত মাসেই খরার মুখে ব্যাপক ক্ষতিগ্রস্ত হয়েছে আর্জেন্টিনা। অস্ট্রেলিয়া এবং অ্যান্টার্কটিকার উপকূলীয় অঞ্চলেও রেকর্ড পরিমাণ গরম অনুভূত হয়েছে। অবশ্য পশ্চিম, মধ্য এবং উত্তর আমেরিকার কিছু কিছু স্থানে তাপমাত্রা কিছুটা কম রেকর্ড করা হয়েছে। জলবায়ু পরিবর্তনের কারণেই আবহাওয়ার এত বিশাল পরিবর্তন ঘটছে। আর এর জন্য দায়ী মানবজাতি। এর আগে গত মার্চেই জাতিসংঘের একটি রিপোর্ট প্রকাশ্যে আসে। সেখানেও তাপমাত্রার এমন অস্বাভাবিক পরিবর্তন নিয়ে সতর্ক করা হয়। বিশেষজ্ঞরা বলছেন, বৈশ্বিক উষ্ণায়নের ফলে সমুদ্রের বরফ গলে যাচ্ছে এবং সমুদ্রের উচ্চতা বৃদ্ধি পাচ্ছে। এটি দ্রুতই বিপজ্জনক অবস্থায় পৌঁছে যেতে পারে।