জাতিসংঘ মহাসচিব আন্তোনিও গুতেরেস সতর্ক করে বলেছেন, “বিশ্ব মানবতা এখন ‘জলবায়ু-নরকের মহাসড়কে’ রয়েছে।” মিসরে চলমান জলবায়ু সম্মেলনে (কপ-২৭) অংশ নেওয়া বিশ্বনেতাদের সোমবার জাতিসংঘ মহাসচিব এই সতর্কতার কথা বলেন। খবর ওয়াশিংটন পোস্টের। লোহিতসাগর উপকূলীয় মিসরের শার্ম এল-শেখ শহরে গত রোববার এই সম্মেলন শুরু হয়েছে। সম্মেলন চলবে ১৮ নভেম্বর পর্যন্ত। সম্মেলনে প্রায় ১০০ সরকার ও রাষ্ট্রপ্রধান অংশ নিচ্ছেন। সম্মেলনে অংশ নেওয়া বিশ্বনেতাদের উদ্দেশে জাতিসংঘ মহাসচিব বলেন, মানবজাতির সামনে দুটি কঠিন বিকল্প রয়েছে-বৈশ্বিক উষ্ণতার বিরুদ্ধে লড়াইয়ে একসঙ্গে কাজ করা কিংবা ‘সম্মিলিত আত্মহত্যা’। জাতিসংঘ মহাসচিব বলেন, জলবায়ু পরিবর্তনের বিষয়টিকে কম প্রাধান্যের জায়গায় রাখা যাবে না। ধনী নির্গমনকারী ও উদীয়মান অর্থনীতির দেশগুলোর মধ্যে একটি ‘ঐতিহাসিক’ চুক্তির আহ্বান জানিয়েছেন আন্তোনিও গুতেরেস। যে চুক্তিতে নির্গমন থামানোর বিষয়ে দেশগুলোর জোরালো অঙ্গীকার থাকবে। বর্তমান প্রবণতা চলতে থাকলে চলতি দশকের শেষ নাগাদ কার্বন দূষণ ১০ শতাংশ বাড়তে পারে। ভূ-পৃষ্ঠের তাপমাত্রা ২ দশমিক ৮ ডিগ্রি সেলসিয়াস পর্যন্ত বাড়তে পারে। জাতিসংঘ মহাসচিব বলেন, গ্রিনহাউস গ্যাসের নির্গমন বাড়ছে। বাড়ছে বৈশ্বিক তাপমাত্রা। এই গ্রহ দ্রুত সেই গুরুতর পর্যায়ের দিকে এগোচ্ছে, যা জলবায়ু বিশৃঙ্খলাকে অপরিবর্তনীয় করে তুলবে।