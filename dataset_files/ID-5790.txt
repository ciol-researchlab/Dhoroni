পৃথিবীকে বাসযোগ্য রাখতে হলে পরিবেশের সুরক্ষা জরুরি। প্রয়োজন জীববৈচিত্র্যের সংরক্ষণ। গ্রিন হাউস গ্যাসের নিঃসরণ কমাতে হবে। নির্দিষ্ট পরিমাণ বন সংরক্ষণ করতে হবে। রাসায়নিক এবং ডিভাইসের ব্যবহার বিষয়ে ভাবতে হবে। বৃহস্পতিবার আওয়ামী লীগের বন ও পরিবেশ বিষয়ক উপকমিটি আয়োজিত এক ওয়েবিনারে পরিবেশ বিশেষজ্ঞরা এসব কথা বলেন। আওয়ামী লীগের উপদেষ্টা ও উপকমিটির চেয়ারম্যান ড. খন্দকার বজলুল হকের সভাপতিত্বে এবং বন ও পরিবেশ বিষয়ক সম্পাদক ও উপকমিটির সদস্য সচিব দেলোয়ার হোসেনের সঞ্চালনায় ওয়েবিনারে মূল প্রবন্ধ উপস্থাপন করেন নদী ও জলবায়ু বিশেষজ্ঞ ড. আতিক রহমান। বক্তব্য দেন আওয়ামী লীগের যুগ্ম সাধারণ সম্পাদক এবং তথ্য ও সম্প্রচারমন্ত্রী ড. হাছান মাহমুদ, বঙ্গবন্ধু শেখ মুজিবুর রহমান বিজ্ঞান ও প্রযুক্তি বিশ্ববিদ্যালয়ের উপাচার্য অধ্যাপক এ কিউ এম মাহবুব, ঢাকা বিশ্ববিদ্যালয়ের সাবেক উপ-উপাচার্য অধ্যাপক নাসরিন আহমেদ, বাংলাদেশ কৃষি বিশ্ববিদ্যালয়ের অধ্যাপক জাকির হোসেন, স্থপতি ইকবাল হাবিব, সাংবাদিক সৈয়দ ইশতিয়াক রেজা প্রমুখ। তথ্য ও সম্প্রচারমন্ত্রী হাছান মাহমুদ বলেন, পৃথিবীকে বাসযোগ্য রাখতে হলে জীববৈচিত্র্যের সমন্বয় জরুরি। কেননা, বন ধ্বংস করা হলে প্রাণীকুল বাইরে বেরিয়ে আসবে। তাতে মানবজাতি আরও হুমকির মুখে পড়বে। মানুষের কর্মকাণ্ডের কারণেই আজ পরিবেশ তথা পৃথিবী হুমকির সম্মুখীন। তিনি বলেন, ভোগের সংস্কৃতি থেকে সবাইকে বেরিয়ে আসতে হবে। পৃথিবীটা 'শুধু আমার' এই মানসিকতা ত্যাগ করতে হবে। অন্য প্রাণীদের বাঁচতে দিতে হবে। আলোচনা আছে করোনাভাইরাস প্রাণীদেহ থেকে মানুষের মধ্যে এসেছে। যদি মানুষ ক্রমাগত কৃষিজমি দখল করতে থাকে, তাহলে এভাবে আরও অনেক প্রাণী বাইরে বেরিয়ে আসবে এবং মানুষ নতুন নতুন রোগে সংক্রমিত হতে পারে। তাই নিজের প্রয়োজনের সবকিছু ব্যবহারের মানসিকতা পরিহার করতে হবে।