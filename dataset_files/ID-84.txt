পরিবেশ দূষণের দায়ে ঢাকায় একটি অবৈধ ব্যাটারি কারখানাকে ১০ লাখ টাকা জরিমানা করার পাশাপাশি সেটির উৎপাদন বন্ধ করে দিয়েছে পরিবেশ অধিদপ্তর। দূষণবিরোধী অভিযান ও পরিবেশ সংরক্ষণ কার্যক্রমের অংশ হিসেবে বৃহস্পতিবার (৩ অক্টোবর) পরিবেশ অধিদপ্তরের নির্বাহী ম্যাজিস্ট্রেট কাজী তামজীদ আহমেদ ঢাকাস্থ আরকে পাওয়ার নামের ওই কারখানায় মোবাইল কোর্ট পরিচালনা করে এ জরিমানা আদায় করেন। পরে বিদ্যুৎ সংযোগ বিচ্ছিন্ন করার মাধ্যমে কারখানার উৎপাদন বন্ধ করে দেওয়া হয়। অভিযান পরিচালনাকালে পরিবেশগত ছাড়পত্রবিহীন কারখানাটিতে কোনো তরল বর্জ্য পরিশোধনাগার পায়নি পরিবেশ অধিদপ্তরের মনিটরিং এন্ড এনফোর্সমেন্ট উইং টিম। কারখানার উৎপাদন প্রক্রিয়ায় সৃষ্ট এসিড মিশ্রিত ঝুঁকিপূর্ণ তরল বর্জ্য অপরিশোধিত অবস্থায় ড্রেনের মাধ্যমে সরাসরি তুরাগ নদীতে নির্গমণ করা হতো। নির্বাহী ম্যজিস্ট্রেট কাজী তামজীদ আহমেদ জানান, ঝুঁকিপূর্ণ বর্জ্য দ্বারা পরিবেশদূষণকারীদের বিরুদ্ধে ভবিষ্যতে অভিযান আরও জোরদার করা হবে। পরিবেশ অধিদপ্তর ঢাকা মহানগর কার্যালয়ের সহকারী পরিচালক সাইফুল আশ্রাব ও সহকারী পরিচালক খালিদ ইবনে সাদিক এবং পরিবেশ অধিদপ্তর সদর দপ্তরের মনিটরিং অ্যান্ড এনফোর্সমেন্ট উইংয়ের পরিদর্শক মো. মির্জা আসাদুল কিবরীয়া এ সময় উপস্থিত ছিলেন।