প্রচণ্ড গরমে পুড়ছে দেশ। ইতোমধ্যে গত ১১ বছরের মধ্যে জুনের প্রথম চার দিনে সর্বোচ্চ তাপমাত্রা রেকর্ড করা হয়েছে। আবহাওয়ার পূর্বাভাসে বলা হয়েছে। সারা দেশে এই তাপপ্রবাহ বুধবার (০৭ জুন) পর্যন্ত স্থায়ী হতে পারে। আবহাওয়ার পূর্বাভাসে বলা হয়েছে, নীলফামারী ও দিনাজপুর জেলার ওপর দিয়ে তীব্র তাপপ্রবাহ বয়ে যাচ্ছে। রংপুর বিভাগের বাকি ছয় জেলায় বয়ে যাচ্ছে মৃদু থেকে মাঝারি তাপপ্রবাহ। এ ছাড়া ঢাকা বিভাগের ১৩ জেলা, রাজশাহী বিভাগের আট জেলা, খুলনা বিভাগের ১০ জেলা, বরিশাল বিভাগের ছয় জেলা এবং ময়মনসিংহ, মৌলভীবাজার, রাঙামাটি, কুমিল্লা, চাঁদপুর, নোয়াখালী ও বান্দরবান জেলার ওপর দিয়ে মৃদু থেকে মাঝারি তাপপ্রবাহ বয়ে যাচ্ছে। আজ সোমবার তা অব্যাহত থাকতে পারে। আবহাওয়াবিদরা বলছেন, গত ৩০ বছরে জুন মাসের স্বাভাবিক তাপমাত্রা বিবেচনায় গতকাল তাপমাত্রা ১ থেকে ৮ ডিগ্রি সেলসিয়াস বেশি ছিল। গতকাল সর্বোচ্চ তাপমাত্রা ছিল দিনাজপুরে ৪১.১ ডিগ্রি সেলসিয়াস। জুন মাসের তাপমাত্রা বিবেচনায় এটি গত ১১ বছরের মধ্যে সর্বোচ্চ তাপমাত্রা। এর আগে ২০১২ সালের এই মাসে চুয়াডাঙ্গায় ৪২.৯ ডিগ্রি তাপমাত্রা রেকর্ড করা হয়েছিল। আবহাওয়াবিদ এ কে এম নাজমুল হক বলেন, রবিবার (৪ জুন) ঢাকার স্বাভাবিক তাপমাত্রা ৩৩ ডিগ্রি সেলসিয়াস থাকার কথা। কিন্তু রেকর্ড করা হয়েছে ৩৭.৬ ডিগ্রি সেলসিয়াস। এর মানে ঢাকার তাপমাত্রা ৪.৬ ডিগ্রি সেলসিয়াস বেশি ছিল। দিনাজপুরে স্বাভাবিক তাপমাত্রা থাকার কথা ৩৩.৫ ডিগ্রি সেলসিয়াস। কিন্তু এ সময় দিনাজপুরে রেকর্ড হয়েছে ৪১.১ ডিগ্রি সেলসিয়াস, যা স্বাভাবিকের চেয়ে ৭.৬ ডিগ্রি সেলসিয়াস বেশি।