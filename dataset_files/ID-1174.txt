প্লাস্টিক বর্জ্য দিয়ে ৬ মিটার রাস্তার পরীক্ষামূলক শুরু হয়েছিল আরামবাগ ব্লক প্রশাসন চত্বরে। সেই সাফল্যের পর গত জানুয়ারি মাসে মায়াপুর-২ পঞ্চায়েতের বলুন্ডিতে ২৬২ মিটার একটা রাস্তা হয়। এ বার প্লাস্টিক বর্জ্য ব্যবহার করে গৌরহাটি- ১ পঞ্চায়েতের কাপসিটে ৫০০ মিটার রাস্তা তৈরিতে হাত দিল ব্লক প্রশাসন। ‘পাড়ায় সমাধান’ কর্মসূচিতে রাস্তা তৈরির দাবির প্রসঙ্গ তুলে আরামবাগের বিডিও কৌশিক বন্দ্যোপাধ্যায় বলেন, “পুনর্ব্যবহারযোগ্য নয় এমন প্লাস্টিক দিয়ে ক্রমশ আমরা আরও বড় রাস্তা নির্মাণে হাত দেব। বিভিন্ন গ্রামের সংয়োগকারী রাস্তায় প্লাস্টিক ব্যবহার করা হবে। মূল লক্ষ্য, এলাকা প্লাস্টিক দূষণ মুক্ত করা। পাশাপাশি খরচও অনেকটা সাশ্রয় হবে।” তিনি জানান। স্থানীয় সূত্রে জানা গিয়েছে, কাপসিট গ্রামের নবনির্মিত আই টি কলেজের সামনে দিয়ে যাওয়া মূল রাস্তা এবং গ্রামের সঙ্গে সংযোগকারী ভগ্নদশা একটি রাস্তার কাজ হবে। ব্লক প্রশাসন সূত্রে জানা যায়, রাস্তার গুরুত্ব বুঝে বিটুমিন (পিচ) এবং প্লাস্টিক বর্জ্যের ভাগ ব্যবহার করা হচ্ছে। যেমন, হালকা যান চলাচলের রাস্তাগুলিতে অর্ধেক বিটুমিন এবং অর্ধেক প্লাস্টিক বর্জ্য ব্যবহার করা হয়েছে। তবে কাপসিটের রাস্তাটির ক্ষেত্রে ভারী যানচলের সম্ভবনা থাকায় সেখানে ৭৫ শতাংশ বিটুমিন এবং বাকি ২৫ শতাংশ প্লাস্টিক ব্যবহার করা হচ্ছে। রাস্তাটি হচ্ছে ১০০ দিন কাজ প্রকল্পের সঙ্গে কঠিন ও তরল বর্জ্য ব্যবস্থাপনা সংক্রান্ত তহবিলের মেলবন্ধনে। ব্লক প্রশাসনের হিসাবে, এই নয়া পদ্ধতি ব্যবহারের ফলে ৬ মিটার চওড়া ১ কিলোমিটার রাস্তা বানাতে একদিকে যেমন ১০ টন বিটুমিনের টাকা বাঁচানো সম্ভব, তেমনি ১০ টন প্লাস্টিক বর্জ্যকেও কাজে লাগানো যাবে। সব মিলিয়ে এক কিলোমিটার রাস্তায় খরচ বাঁচানো যাবে প্রায় আড়াই লক্ষ টাকা।