শহর থেকে ৫০ মাইক্রনের কম পুরু প্লাস্টিকের ব্যবহার যে বন্ধ হয়নি তা মানছেন কলকাতা পুর কর্তৃপক্ষ। সম্প্রতি বৃষ্টিতে শহরে জল জমা নিয়ে প্লাস্টিককেই দুষেছিলেন মেয়র ফিরহাদ হাকিম। এ বার প্লাস্টিকের ব্যবহার বন্ধে কড়া পদক্ষেপ করতে বুধবার প্লাস্টিক ব্যবসায়ীদের ফেডারেশনের সদস্যদের নিয়ে পুরভবনে বৈঠক করেন মেয়র। বৈঠকে ছিলেন রাজ্য পরিবেশ দূষণ পর্ষদের অফিসারেরাও। পরে মেয়র বলেন, ‘‘পাতলা প্লাস্টিকে নিকাশি বন্ধ হয়ে যাচ্ছে। সামনেই বর্ষা। তাই ফেডারেশনের সদস্যদের বললাম, ওই প্লাস্টিকের ব্যবহার বন্ধ করতে হবে।’’ তিনি জানান, নির্দিষ্ট মাইক্রনের হেরফেরে বাজারে প্লাস্টিকের ব্যাগ তৈরি হচ্ছে। ওঁদের বলা হয়েছে, সে সবের বিরুদ্ধে ব্যবস্থা নিতে। এ দিনের বৈঠকে ফেডারেশনের সদস্যেরা জানিয়েছেন, ১০০ মাইক্রনের বেশি মাপের প্লাস্টিক ব্যবহার বাধ্যতামূলক করতে পরিবেশ দফতরে আবেদন করা হয়েছে। পরিবেশ দফতরের এক কর্তা জানান, পাতলা প্লাস্টিক লোকে এক বার ব্যবহার করে ফেলে দেন। ১০০ মাইক্রনের বেশি প্লাস্টিক অনেক মোটা হয়। তা কয়েক বার ব্যবহার করা যায়। তাতে রাস্তায় পড়ে থাকা প্লাস্টিকের পরিমাণ কমবে। মেয়র জানান, ধাপার জঞ্জাল ও প্লাস্টিক দিয়ে নতুন কিছু গড়ে তুলতে রাজ্যের ক্ষুদ্র, মাঝারি ও কুটীর শিল্প দফতরকে উদ্যোগী হতে বলা হয়েছে।