সোমবার রেকর্ড গড়েছে দিল্লির সর্বোচ্চ তাপমাত্রা। পারদ ছুঁয়েছে ৩৩ ডিগ্রি সেলসিয়াসে। নভেম্বর মাসের নিরিখে গত ১৩ বছরে যা সর্বোচ্চ। শীতের মুখে রাজধানীতে এমন তাপমাত্রা একেবারেই স্বাভাবিক নয়। সোমবার দিল্লির সর্বনিম্ন তাপমাত্রা ছিল ১৭ ডিগ্রি সেলসিয়াস। স্বাভাবিকের চেয়ে তা ৩ ডিগ্রি বেশি। এর আগে নভেম্বর মাসে দিল্লির সর্বোচ্চ তাপমাত্রায় রেকর্ড হয়েছিল ২০০৮ সালে। পারদ পৌঁছে গিয়েছিল ৩৩.৫ ডিগ্রি সেলসিয়াসে। তারও আগে ২০০১ সালের নভেম্বর মাসে, এক বার দিল্লির সর্বোচ্চ তাপমাত্রা হয়েছিল ৩৬.৫ ডিগ্রি সেলসিয়াস। রাজধানীর ইতিহাসে নভেম্বরে যা সর্বোচ্চ। সোমবার সকালে মৌসম ভবন পূর্বাভাসে জানিয়েছিল, দিল্লিতে সর্বোচ্চ তাপমাত্রা ৩১ ডিগ্রি সেলসিয়াস হতে পারে। কিন্তু তার পর দেখা যায় তাপমাত্রা ৩৩ ডিগ্রি হয়েছে। আবহবিদরা জানাচ্ছেন, নভেম্বরের দ্বিতীয় সপ্তাহে দিল্লিতে সাধারণত ঠান্ডা পড়ে যায়। কিন্তু এ বছর ব্যতিক্রম হয়েছে। দিল্লির আবহাওয়া এমনিতেই পরিবেশ বিজ্ঞানীদের চিন্তায় রেখেছে। দীপাবলির পর থেকে বাতাসে দূষণ মাত্রাছাড়া। গত কয়েক দিনে দূষণের সূচকে দিল্লির বাতাস ধারাবাহিক ভাবে ‘ভয়াবহ’ আখ্যা পেয়েছে। শনিবার তা ‘অতি ভয়াবহ’ পর্যায়ে পৌঁছে গিয়েছিল। বাতাসে দূষণের মাত্রা বেশি হওয়ায় ধোঁয়ার পুরু আস্তরণ তৈরি হয়েছে। বাসিন্দারা কেউ শ্বাসকষ্টে ভুগছেন। কেউ আবার চোখ জ্বালা, মাথা যন্ত্রণার মতো শারীরিক সমস্যা নিয়ে চিকিৎসকের দ্বারস্থ হচ্ছেন। পরিবেশ বিজ্ঞানীদের মতে, দিল্লির বাতাস ক্রমশ হয়ে উঠেছে প্রাণঘাতী। তার মাঝেই নভেম্বরের সর্বোচ্চ তাপমাত্রায় রাজধানীতে ফের তৈরি হল রেকর্ড।