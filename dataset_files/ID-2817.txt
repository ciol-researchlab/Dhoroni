ঝুঁকিতে জনস্বাস্থ্য ধামরাই (ঢাকা) সংবাদদাতা ইট বানানোর কাজে ব্যবহারের জন্য টপসয়েল বিনষ্ট, ফসলি জমিতে ভাটা স্থাপন, উন্মুক্ত স্থানে যত্রতত্র কয়লা রাখা, কয়লা ভাঙিয়ে বায়ু দূষণ, ইট-বালু-মাটি-কয়লা বহনকারী ট্রাক ও ড্রাম ট্রাক দিয়ে সড়ক ও রাস্তাঘাট ধ্বংস, ছোট সাইজের ইট তৈরি করে ভোক্তাদের সাথে প্রতারণাসহ নানা অনিয়মের মধ্য দিয়ে ঢাকার ধামরাইয়ে চলছে আড়াই শতাধিক ইটভাটা। কমবেশি সব ইটভাটাই এসব দোষে দুষ্ট। ধামরাইয়ের বিভিন্ন এলাকায় সরেজমিনে গেলে এসব অনিয়ম চোখে পড়ে হরহামেশা। ঢাকা-আরিচা মহাসড়কের শ্রীরামপুর-সূয়াপুর রাস্তা ধরে এগিয়ে গেলে রাস্তার পাড় ঘেঁষে গড়ে ওঠা ইটভাটাগুলোর দিকে তাকালে চোখে পড়ে এ সব অনিয়মের দৃশ্য। ঘোড়াকান্দা এলাকার ‘সিকো’ ইটভাটায় গিয়ে দেখা যায়, ইট পোড়ানোর কাজে ব্যবহারের জন্য খোলা জায়গায় কয়লা বিশাল স্তূপ দিয়ে রাখা হয়েছে। ভাঙানোর সময় কয়লার কালো গুঁড়া ধোয়ার মতো বাতাসে মিশছে। চারদিকে ছড়িয়ে পড়ছে কার্বন। এতে দূষিত হচ্ছে বায়ু ও পরিবেশ। এভাবেই বছরের পর বছর ধরে চলছে ধামরাইয়ের অধিকাংশ ইটভাটা। একই এলাকায় ‘পাওয়ার’ নামক ইটভাটায় গিয়ে একই দৃশ্য দেখা যায়। নাম প্রকাশে অনিচ্ছুক ‘সিকো’ ইট ভাটার এক শ্রমিক বলে, ‘এতে কোনো অসুবিধা নেই। মাঝে মধ্যে কয়লায় পানি দেওয়া হয়।’ এ ব্যাপারে উপজেলা স্বাস্থ্য ও পরিবার পরিকল্পনা কর্মকর্তা ডা. মো. ফজলুল হক বলেন, খোলা জায়গায় কয়লা রাখলে এবং ভাঙালে বায়ু ও পরিবেশ দূষিত হয় যা জনস্বাস্থ্যের জন্য ক্ষতিকর। এতে মানুষ শ্বাসকষ্টসহ নানা ধরনের জটিল রোগে আক্রান্ত হতে পারে। উপজেলা নির্বাহী কর্মকর্তা মো. আবুল কালাম বলেন, বিষয়টি দ্রুত পরিবেশ অধিদপ্তরকে পত্র দিয়ে অবগত করা হবে এবং এদের বিরুদ্ধে অভিযান চালানো হবে। ধামরাই থানার অফিসার ইনচার্জ দীপক চন্দ্র সাহা বলেন, জনস্বাস্থ্য রক্ষা ও পরিবেশ দূষণ ঠেকাতে এবং ইটভাটার অন্যান্য অনিয়ম প্রতিরোধে ধামরাই থানা পুলিশ সংশ্লিষ্ট কর্তৃপক্ষকে সর্বোচ্চ সহযোগিতা করতে সবসময় প্রস্তুত রয়েছে।