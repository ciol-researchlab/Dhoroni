খুলনা ও বরিশাল বিভাগের দুই এক জায়গায় হালকা অথবা গুঁড়ি গুঁড়ি বৃষ্টি হতে পারে বলে জানিয়েছে আবহাওয়া অফিস। শুক্রবার (১৭ ফেব্রুয়ারি) সকাল থেকে পরবর্তী ২৪ ঘণ্টার আবহাওয়ার পূর্বাভাসে এ কথা বলা হয়েছে। আবহাওয়া অফিস জানায়, শুক্রবার অস্থায়ীভাবে আংশিক মেঘলা আকাশসহ সারা দেশের আবহাওয়া প্রধানত শুষ্ক থাকতে পারে। এছাড়া দেশের নদী অববাহিকার কোথাও কোথাও ভোর থেকে হালকা থেকে মাঝারি ধরনের কুয়াশা পড়তে পারে। পরবর্তী তিন দিনে আবহাওয়ার অবস্থা সামান্য পরিবর্তন হতে পারে। সারা দেশে রাত এবং দিনের তাপমাত্রা সামান্য বাড়তে পারে। শুক্রবার দেশের সর্বনিম্ন তাপমাত্রা শ্রীমঙ্গলে ১২.৩ ডিগ্রি সেলসিয়াস রেকর্ড করা হয়েছে। এছাড়াও তেঁতুলিয়ায় ১২.৮, ফেনী ও চুয়াডাঙ্গায় ১৩.০, ফরিদপুর ও সীতাকুণ্ডে ১৩.৫, রাজারহাটে ১৩.৬, রাজশাহী ১৩.৭, ঈশ্বরদী ১৩.৮, যশোরে ১৪.২, কুমারখালি ও মাদারীপুরে ১৪.৩ এবং দিনাজপুরে ১৪.৪ ডিগ্রি সেলসিয়াস তাপমাত্রা রেকর্ড করা হয়েছে। শুক্রবার দেশের সর্বোচ্চ তাপমাত্রা টেকনাফে ৩১.৩ ডিগ্রি সেলসিয়াস রেকর্ড করা হয়েছে। এদিকে বিভাগীয় শহরগুলোর মধ্যে ঢাকার সর্বনিম্ন তাপমাত্রা ১৫.৯, রাজশাহীতে ১৩.৭, রংপুরে ১৫.৮, ময়মনসিংহ ১৬.০, সিলেটে ১৫.৪, চট্টগ্রামে ১৭.১, খুলনায় ১৭.০ এবং বরিশালে ১৫.০ ডিগ্রি সেলসিয়াস রেকর্ড করা হয়েছে। পূর্বাভাসে আরও বলা হয়, উপমহাদেশীয় উচ্চচাপ বলয়ের বাড়তি অংশ বিহার ও এর কাছাকাছি এলাকায় অবস্থান করছে। মৌসুমের স্বাভাবিক লঘুচাপ দক্ষিণ বঙ্গোপসাগরে অবস্থান করছে। ঢাকায় আজ পশ্চিম অথবা উত্তরপশ্চিম দিক থেকে ঘণ্টায় ৫ থেকে ১০ কিলোমিটার বেগে বাতাস প্রবাহিত হচ্ছে। আজ সকালে ঢাকায় বাতাসের আপেক্ষিক আর্দ্রতা ছিল ৮৯%। ঢাকায় আজ সূর্যাস্ত সন্ধ্যা ৫ টা ৫৫ মিনিটে এবং আগামীকাল সূর্যোদয় ভোর ৬ টা ৩০ মিনিটে।