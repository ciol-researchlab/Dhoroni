পরিবেশ, বন ও জলবায়ু পরিবর্তনবিষয়ক মন্ত্রী সাবের হোসেন চৌধুরী বলেছেন, জলবায়ু পরিবর্তনের ক্ষেত্রে আমাদের অবদান ন্যূনতম। কিন্তু আমরাই ক্ষতিগ্রস্ত হচ্ছি সবচেয়ে বেশি। এটি একটি বড় ধরনের অন্যায়। পাশাপাশি আমাদের সক্ষমতা চেয়ে বেশি অভিযোজন করতে হচ্ছে। এটি আরেকটি অন্যায়। ইন্ডিপেন্ডেন্ট ইউনিভার্সিটি, বাংলাদেশে (আইইউবি) গত মঙ্গলবার অনুষ্ঠিত জলবায়ু বিজ্ঞানী অধ্যাপক ড. সালিমুল হক স্মারক বক্তৃতা ‘প্রমোটিং ক্লাইমেট জাস্টিস : রোলস অব কোর্টস অ্যান্ড ইয়ুথ’ অনুষ্ঠানে তিনি এ কথা বলেন। রাজধানীর বসুন্ধরা আবাসিক এলাকায় অবস্থিত আইইউবি মিলনায়তনে এ স্মারক বক্তৃতা অনুষ্ঠিত হয়। অনুষ্ঠানে যুক্তরাষ্ট্রের নিউইয়র্ক ইউনিভার্সিটি স্কুল অব ল’র অধ্যাপক সেজার রদ্রিগেজ-গারাভিটো বলেন, গত সপ্তাহে ইউরোপিয়ান কোর্ট অব হিউম্যান রাইটস একটি মামলায় পরিষ্কার ভাষায় রায় দিয়েছেন, জলবায়ু পরিবর্তন মোকাবিলায় যথেষ্ট কার্যকর পদক্ষেপ না নেওয়া মানবাধিকারের পরিপন্থি। তাপপ্রবাহ, ঘূর্ণিঝড়, বন্যা– এগুলো সবই মানবাধিকারের সুস্পষ্ট লঙ্ঘন। অনুষ্ঠানে আরও বক্তব্য দেন প্রধানমন্ত্রীর সাবেক মুখ্য সচিব নজিবুর রহমান; পরিবেশ, বন ও জলবায়ু পরিবর্তন মন্ত্রণালয়ের সচিব ড. ফারহিনা আহমেদ, ব্র্যাক ইউনিভার্সিটির ইমেরিটাস অধ্যাপক আইনুন নিশাত, বাংলাদেশ পরিবেশ আইনবিদ সমিতির (বেলা) প্রধান নির্বাহী সৈয়দা রিজওয়ানা হাসান, আইইউবির উপাচার্য অধ্যাপক তানভীর হাসান প্রমুখ। অনুষ্ঠানটি সঞ্চালনা করেন আইইউবির ডিপার্টমেন্ট অব ল’র উপদেষ্টা অধ্যাপক বোরহান উদ্দীন খান। সংবাদ বিজ্ঞপ্তি।