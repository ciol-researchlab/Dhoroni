প্রথম প্রথম কিছু একটা এলে সেটার প্রতি মানুষের আগ্রহ বেশি থাকে। আশির দশকের প্রথম দিকে পলিথিন ব্যাগ যখন বাজারে এলো তখন মানুষের মধ্যে অন্য রকমের এক আধুনিকতার ছোঁয়া, অনন্য এক শিহরণ জেগেছিল। বাংলাদেশে ১৯৮২ সালে বাণিজ্যিকভাবে পলিথিন ব্যাগের ব্যবহার শুরু হয়। ধীরে ধীরে প্লাস্টিক ও পলিথিনের তৈরি করা নানা ধরনের সামগ্রী ধনি-গরিব সবার জন্যই অপরিহার্য বস্তুতে পরিণত হয়েছে। আগের দিনের ব্যাগ হাতে করে বাজারে যাওয়ার দৃশ্য এখন তাই খুব একটা লক্ষ্য করা যায় না। একটি প্রশ্ন তাই সবার সামনে নিয়ে আসাটা এখন খুবই জরুরি হবে- আমরা আমাদের পূর্বের 'ভালো' অভ্যাসগুলোকে পরিবর্তন করে, অনেক ক্ষেত্রে বর্জন করে আধুনিকতা ও উন্নয়নের নামে প্রতিনিয়ত নিজেদের এবং পরিবেশের মারাত্মক ক্ষতি সাধন করছি না তো? পলিথিন ও প্লাস্টিক দ্রব্য পরিবেশের জন্য মারাত্মক ক্ষতিকর, তা ইতোমধ্যে প্রমাণিত ও স্বীকৃত একটি বিষয়। আসলে প্লাস্টিকের কাঁচামাল বৈদেশিক মুদ্রা ব্যয় করে বাইরের দেশ থেকে আমদানি করতে হয়। আর প্লাস্টিক ও পলিথিন তৈরি হয় বিদেশ থেকে আনা অনেকটা সাবুদানার মতো গ্রানিউল নামক পদার্থ দিয়ে। পলিথিন রাসায়নিক তন্তুজাত দ্রব্য। অত্যন্ত বিষাক্ত ও ক্ষতিকর প্রোপাইলিনের সঙ্গে পেট্রোলিয়াম হাইড্রোকার্বনের তিন/চারটি মলিকুলের সংমিশ্রণে পলিথিন তৈরি হয়। পলিথিন এমন এক আনস্যাচুরেটে কম্পাউন্ড যার অণুগুলো ব্যাগ/ব্যাগ জাতীয় উপাদান তৈরির পরও কিছু কিছু বাহুমুক্ত অবস্থায় থেকে যায়। পলিব্যাগে বহন করা এবং পলিব্যাগে রাখা বিভিন্ন খাদ্যদ্রব্য মুক্ত অবস্থায় থাকা বাহুগুলোর সঙ্গে মিলেমিশে রাসায়নিক বিক্রিয়া ঘটায়। প্রতিদিন এই বিষ অল্প অল্প করে শরীরে প্রবেশ করে। অনেকটা স্লো পয়জনের মাধ্যমে মানবদেহ আক্রান্ত হয় অনেক ধরনের জটিল রোগব্যাধিতে। পাকস্থলী ছাড়া যদি এই বিষাক্ত রাসায়নিক দ্রব্য রক্তে মিশ্রিত হয়, তাহলে বিভিন্ন প্রকৃতির মরণব্যাধি ক্যান্সারে মানুষ আক্রান্ত হতে পারে। এছাড়া বিশেষজ্ঞদের মতে, পলিথিনে মোড়ানো খাদ্যদ্রব্য গ্রহণ করে কোনো ধরনের লক্ষণ ছাড়াই মানুষ আক্রান্ত হতে পারে ক্যান্সারসহ বিভিন্ন ধরনের জটিল রোগে। এর মধ্য দিয়ে কিডনির বিভিন্ন জটিল রোগেও মানুষ বিপর্যস্ত হতে পারে। ডাস্টবিনসহ নানা স্থানে ফেলে দেওয়া পলিথিন বিভিন্নভাবে জলাবদ্ধতার সৃষ্টি করে। পলিথিন নদীর তলদেশে জমা হয়ে নদীর তলদেশও ভরাট করে ফেলে। খুব সাম্প্রতিক সময়ে জাতীয় দৈনিকে (১৯ নভেম্বর, ২০২০) নিশ্চয়ই বরিশাল অঞ্চলের অন্যতম প্রধান নদী কীর্তনখোলা বর্জ্য-প্লাস্টিকে ভরাট হয়ে যাওয়ার খবরটি সবার চোখ এড়িয়ে যায়নি। শুধু ভরাট হওয়া নয়, নদীর তলদেশে বর্জ্য ও প্লাস্টিকের আস্তরণ এতটাই পুরু হয়েছে যে, ভাটার তোড়েও সেসব অপসারিত হতে পারে না। এ কারণে কীর্তনখোলার গভীরতাও অনেক কমে গেছে। অনেক সময় ভারী নৌযান পর্যন্ত আটকে যায়। নদীর নাব্য ঠিক রাখতে বাংলাদেশ অভ্যন্তরীণ নৌপরিবহন কর্তৃপক্ষ (বিআইডব্লিউটিএ) নিয়মিত খনন করে থাকে। কিন্তু পলিথিন ও প্লাস্টিকের আস্তরণের কারণে সেই খননকাজও চালানো কঠিন হয়ে পড়েছে। ফলে প্লাস্টিক যে কেবল ভূভাগেই বিড়ম্বনা এবং নানান ক্ষতির আশঙ্কা বাড়াচ্ছে, তাই নয়। নদী থেকে সাগর ও মহাসাগরেও প্রতিনিয়ত জমছে বহু প্লাস্টিক-বর্জ্য। এই জঞ্জাল নদীর তলদেশের প্রাণিসম্পদ ও উদ্ভিদ তথা সার্বিকভাবে জীববৈচিত্র্যেরও অপূরণীয় ক্ষতিসাধন করছে। ফলে দেশের জনগণ চায়, পলিথিন ও প্লাস্টিক থেকে মুক্ত হতে। এ জন্য আইনের যথাযথ প্রয়োগ করার মাধ্যমে পলিথিন কারখানাগুলো বন্ধ করাসহ উৎপাদনকারীদের বিরুদ্ধে শাস্তিমূলক ব্যবস্থা গ্রহণ করাটা খুব জরুরি। আর কেবল ভ্রাম্যমাণ আদালতের অভিযান চালিয়ে প্লাস্টিক বা পলিথিনের ব্যবহার রোধ করা যাবে না। আইনের সুষ্ঠু ও পরিকল্পিত বাস্তবায়নের ক্ষেত্রে পরিবেশবাদী সংগঠনগুলোকে যুক্ত করে সরকারি ও বেসরকারি পর্যায়ে একটি মনিটরিং ব্যবস্থার কথাও গুরুত্ব দিয়ে ভাবা যেতে পারে। একই সঙ্গে প্রণীত আইনটির ব্যাপক প্রচার এবং জনসচেতনতা তৈরির ব্যাপারেও সরকারকে গুরুত্ব সহকারে উদ্যোগ গ্রহণ করতে হবে। এসব কাজে সরকারের পাশাপাশি প্রচারমাধ্যমকেও অগ্রণী ভূমিকা পালন করতে হবে। প্লাস্টিকের পরিবর্তে যেসব প্রাকৃতিক তন্তু ব্যবহূত হতে পারে, তার মধ্যে পাট অন্যতম। উৎকৃষ্ট মানের পাটের অন্যতম উৎপাদক হিসেবে বাংলাদেশ পাটের সৃষ্টিশীল ব্যবহারের মাধ্যমে প্লাস্টিক ও পলিথিনের ব্যবহার হ্রাস করতে পারে। বাংলাদেশ পাটশিল্পের পুনরুদ্ধারে জোরালো পদক্ষেপ নিতে পারে। বিশ্বে কৃত্রিম তন্তুর পরিবর্তে প্রাকৃতিক তন্তু ব্যবহারে অগ্রণী এবং দৃষ্টান্তমূলক ভূমিকা রাখতে পারে। ফলে পাটের ব্যাগ এবং অন্যান্য পাটজাতপণ্যের ব্যবহার ও বাজার সম্প্রসারণ করার লক্ষ্যে প্রয়োজনীয় ব্যবস্থা গ্রহণ করতে হবে। যাতে দেশের পাটচাষি ও পাটশিল্পের উন্নয়ন সাধিত হয়। রপ্তানির মাধ্যমে অর্জিত বৈদেশিক মুদ্রার পরিমাণ বাড়ে এবং একই সঙ্গে পরিবেশও সুরক্ষিত থাকে। পাশাপাশি সবচেয়ে আজ বড় যে প্রয়োজন তা হলো, একজন নাগরিকের অবস্থান থেকে প্রত্যেককে সচেতন হয়ে ওঠা এবং পলিথিনকে 'না' বলা। আর এসবের মাধ্যমেই পলিথিনের পুনরুত্থান রোধ করা সম্ভব হবে, সম্ভব হবে পরিবেশ বিপর্যয় কমিয়ে আনা, জনস্বাস্থ্য রক্ষা ও সর্বোপরি পরবর্তী প্রজন্মের জন্য সুন্দর ভবিষ্যৎ নিশ্চিত করা।