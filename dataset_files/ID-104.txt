চট্টগ্রামে কর্ণফুলীর তীরে এস আলম রিফাইন্ড সুগার মিলের অপরিশোধিত চিনির গুদামে অগ্নিকাণ্ডের ফলে পরিবেশের ক্ষতি নিরুপণে পাঁচ সদস্যের তদন্ত কমিটি গঠন করেছে পরিবেশ অধিদপ্তর। কমিটিকে সাত কর্মদিবসের মধ্যে সুপারিশসহ তদন্ত প্রতিবেদন দিতে বলা হয়েছে। বৃহস্পতিবার (৭ মার্চ) পরিবেশ অধিদপ্তরের মহাপরিচালক ড. আবদুল হামিদ স্বাক্ষরিত এক সংবাদ বিজ্ঞপ্তিতে এ কমিটির ব্যাপারে জানানো হয়। কমিটিতে আহ্বায়ক করা হয়েছে পরিবেশ অধিদপ্তরের চট্টগ্রাম অঞ্চলের পরিচালক (অতিরিক্ত দায়িত্ব) হিল্লোল বিশ্বাসকে। বিশেষজ্ঞ সদস্য হিসেবে আছেন চট্টগ্রাম বিশ্ববিদ্যালয়ের ইনস্টিটিউট অব ফরেস্টি অ্যান্ড এনভায়রনমেন্টাল সায়েন্সেসের অধ্যাপক মোহাম্মদ মোশাররফ হোসেন এবং চট্টগ্রাম প্রকৌশল ও প্রযুক্তি বিশ্ববিদ্যালয়ের ইনস্টিটিউট অব রিভার-হারবার অ্যান্ড এনভায়রনমেন্টাল সায়েন্সেসের পরিচালক ও ডিপার্টমেন্ট অব সিভিল ইঞ্জিনিয়ারিংয়ের অধ্যাপক ড. আসিফুল হক। কমিটিতে সদস্য হিসেবে আছেন পরিবেশ অধিদপ্তরের চট্টগ্রাম গবেষণাগারের উপ-পরিচালক মো. কামরুল হাসান। আর সদস্য সচিবের দায়িত্ব পালন করবেন পরিবেশ অধিদপ্তরের চট্টগ্রাম জেলা কার্যালয়ের উপ-পরিচালক ফেরদৌস আনোয়ার। কমিটির সদস্যরা সংশ্লিষ্ট এলাকা সরেজমিনে পরিদর্শন করার পর পরিবেশ, প্রতিবেশ ও জীববৈচিত্রের ওপর ক্ষতিকর প্রভাব নিরূপণ, ক্ষতিপূরণের পরিমাণ নির্ধারণ এবং এ ঘটনায় বর্ণিত ক্ষতির প্রশমন ও প্রতিরোধে করণীয় বিষয়ে সুপারিশ বা প্রস্তাবনা দেবেন। যা পাঠাতে হবে পরিবেশ অধিদপ্তরের মহাপরিচালক বরাবর। কমিটি প্রয়োজনে অন্য যে কোনো সদস্য কো-অপ্ট করতে পারবে বলেও জানানো হয়েছে। গত সোমবার বিকেল ৪টার দিকে এস আলম সুগার মিলের চারটি গুদামের মধ্যে একটিতে আগুন লাগে। সেই আগুন বৃহস্পতিবারও পুরোপুরি নেভেনি। ফায়ার সার্ভিস কর্মীদের চেষ্টায় মূল কারখানা ও অন্য গুদামগুলোতে আগুন ছড়ানো ঠেকানো গেলেও গুদামের অপরিশোধিত চিনির গলিত বর্জ্য দুদিন ধরে পাশের কর্ণফুলী নদীতে পড়ে দূষণ সৃষ্টি করছে। গত সোমবার বিকেল থেকেই নদীর দুই তীরে ভেসে উঠছে মাছ ও বিভিন্ন জলজ প্রাণী। বিশেষজ্ঞরা বলছেন, পোড়া চিনির বর্জ্যের কারণে নদীর পানিতে দ্রবীভূত অক্সিজেন কমে গেছে। সে কারণে প্রয়োজনীয় অক্সিজেন না পেয়ে মাছ ও বিভিন্ন জলজ প্রাণী ভেসে উঠছে।