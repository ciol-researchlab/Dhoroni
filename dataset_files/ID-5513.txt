চুয়াডাঙ্গায় টানা ১২ দিন ধরে অব্যাহত রয়েছে তীব্র থেকে অতি তীব্র তাপপ্রবাহ। এখানে বাতাসে বইছে আগুনের হলকা। দিনের আলো ফোটার সঙ্গে সঙ্গে বেলা যত বাড়তে থাকে সূর্যের চোখ রাঙানিও ততো বাড়তে থাকে। বাতাসে যেন রোদের লেলিহান শিখা দেখা যায়। প্রতিদিনই হাসপাতালে গরমজনিত রোগীর সংখ্যা বাড়ছে। শিক্ষার্থীদের দাবি, এই গরমে স্কুল-কলেজ না খুলে অনলাইনে ক্লাশ নেওয়া হোক। আজ শনিবার বিকেল ৩টায় চুয়াডাঙ্গা সর্বোচ্চ তাপমাত্রা ৪২ দশমিক ৬ ডিগ্রী সেলসিয়াস রেকর্ড করা হয়েছে। এ সময় বাতাসের আদ্রতা ছিল ৪১ শতাংশ। চলতি এ মৌসুমের শুরু থেকে দেশের সর্বোচ্চ তাপমাত্রার রেকর্ড হয়ে আসছে এই জেলায়। একটানা আজ ১২ দিন তীব্র থেকে অতি তীব্র দাবদাহে হাসপাতালে বেড়েই চলেছে জ্বর, নিউমোনিয়া, ডায়রিয়া, শ্বাসকষ্টসহ বিভিন্ন রোগে আক্রান্ত রোগীর সংখ্যা। তীব্র রোদের তাপের কারণে শ্রমিক, দিনমজুর, রিকশা-ভ্যান চালকরা কাজ করতে না পেরে অলস সময়ও পার করছেন। একটু প্রশান্তির খোঁজে গাছের ছায়া ও ঠান্ডা পরিবেশে স্বস্তি খুঁজছে স্বল্প আয়ের মানুষরা। বেলা বাড়ার সঙ্গে সঙ্গে রাস্তা-ঘাটে লোকজনের চলাচল সীমিত হয়ে পড়ছে। আবার অনেকে জরুরি প্রয়োজন ও জীবন-জীবিকার তাগিদে প্রচণ্ড তাপদাহ উপেক্ষা করে কাজে বের হচ্ছেন। চুয়াডাঙ্গা সরকারি কলেজের শিক্ষার্থী রাবেয়া নুর বর্ষা সমকালকে বলেন, এই গরমে স্কুল-কলেজ না খুলে অনলাইনে ক্লাশ নেওয়া হোক। তাহলে আমাদের লেখাপড়াটা অব্যাহত থাকবে। অতীতে কোনো সময় যেভাবে ক্লাস নেওয়া হতো সেভাবেই নেওয়া হোক। চুয়াডাঙ্গা প্রথম শ্রেণির আবহাওয়া পর্যবেক্ষণাগারের ইনচার্জ জামিনুর রহমান জানান, গত ১২ দিন ধরে চুয়াডাঙ্গায় দেশের সর্বোচ্চ তাপমাত্রা বিরাজ করছে। আজ ২৭ এপ্রিল শনিবার বিকেল ৩টায় সর্বোচ্চ তাপমাত্রা ৪২ দশমিক ৬ ডিগ্রি সেলসিয়াস রেকর্ড করা হয়েছে। জেলায় হিট অ্যালার্ট জারি আছে। গত ১৬ এপ্রিল থেকে জেলায় তীব্র তাপপ্রবাহ শুরু হয়। কিন্তু অতি তীব্র তাপপ্রবাহ চলছে এক সপ্তাহ ধরে। আজ থেকে ৩০ এপ্রিল পর্যন্ত তাপমাত্রা আরও বাড়তে পারে বলে জানান আবহাওয়া পর্যবেক্ষণাগারের ইনচার্জ। আবহাওয়া অধিদপ্তরের তথ্যমতে, ৩৬ থেকে ৩৮ ডিগ্রি সেলসিয়াস তাপমাত্রাকে মৃদু তাপপ্রবাহ, ৩৮ থেকে ৪০ ডিগ্রি সেলসিয়াসকে মাঝারি তাপপ্রবাহ, ৪০ থেকে ৪২ ডিগ্রি সেলসিয়াসকে তীব্র তাপপ্রবাহ এবং ৪২ ডিগ্রি সেলসিয়াসের বেশি তাপমাত্রাকে অতি তীব্র তাপপ্রবাহ বিবেচনা করা হয়। চুয়াডাঙ্গা হাসপাতাল সূত্রে জানা গেছে, গত ২৪ ঘণ্টায় ১৪৯ জন ডায়রিয়া রোগী ভর্তি হয়েছেন। এর মধ্যে অধিকাংশই শিশু। এছাড়া বিভিন্ন উপসর্গ নিয়ে আজ ভর্তি হয়েছে ১৩৭ জন রোগী। চুয়াডাঙ্গা সদর হাসপাতালের আবাসিক মেডিকেল অফিসার (ভারপ্রাপ্ত) ডা. ওয়াহিদ মাহমুদ রবিন সমকালকে বলেন, আমি আজ সকাল ৮টা থেকে ডিউটেতে আছি। এ পর্যন্ত সর্বমোট ১৩৭ জন রোগী ভর্তি হয়েছে। এর মধ্যে ১৬ জন রোগী ডায়রিয়ায় আক্রান্ত। অধিকাংশ রোগীর হাত-পা অবশ হয়ে যাচ্ছে, মাথা ধরা ও পেট বেথা। সবগুলোই অতিরিক্ত গরমের কারণে হচ্ছে। তিনি আরও বলেন, খুব বেশি প্রয়োজন ছাড়া বাইরে বের হওয়া যাবে না। আর বাঁশি ভাজাপোড়া খাবার খাওয়া থেকে বিরত থাকতে হবে। বাইরে বের হলে প্রোটেকশন নিয়েই বের হতে হবে। চুয়াডাঙ্গা জেলা প্রশাসক ড. কিসিঞ্জার চাকমা বলেন, সবাইকে নির্দেশনা দেওয়া হয়েছে হিট অ্যালার্ট মেনে চলতে। যেহেতু হিট স্ট্রোক হচ্ছে। সেহেতু সাবধানতা অবলম্বন করতে হবে। সেই সঙ্গে সবার যে অবলম্বন বিশেষ করে কৃষি, গবাদি পশু-পাখির প্রতি যত্নশীল হতে হবে এ মুহূর্তে। তিনি আরও বলেন, আবহাওয়া অধিদপ্তর থেকে যে তথ্য ও নির্দেশনা দেওয়া হচ্ছে, সে অনুযায়ী মাইকিং করা হচ্ছে।