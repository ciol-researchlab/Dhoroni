প্রতিবাদ জানাতে লিওনার্দো দ্য ভিঞ্চির প্রখ্যাত শিল্পকর্ম মোনালিসার উপরে স্যুপ ছুড়ে দিলেন দুই পরিবেশ আন্দোলনকারী। রবিবার ঘটনাটি ঘটেছে ফ্রান্সের ল্যুভর মিউজ়িয়ামে। প্রসঙ্গত, ফ্রান্সের এই প্রখ্যাত সংগ্রহশালাতেই রয়েছে পৃথিবী বিখ্যাত মোনালিসা চিত্রকর্মটি। তবে ছবিটির উপরে স্যুপ ছুড়ে দিলেও বড় ক্ষয়ক্ষতি এড়ানো গিয়েছে। কারণ সম্ভাব্য হামলা এড়াতে ছবিটি একটি কাচের ঘেরাটোপেই রাখেন মিউজ়িয়াম কর্তৃপক্ষ। দুই আন্দোলনকারীর মধ্যে এক জন স্যুপ ছুড়ে দেওয়ার পরেই ফরাসি ভাষায় চিৎকার করে বলতে থাকেন, “কোনটা গুরুত্বপূর্ণ জিনিস? শিল্প না কি স্বাস্থ্যকর এবং এবং সাশ্রয়ী খাবার?” একই সঙ্গে তাঁর সংযোজন, “আমাদের কৃষি ব্যবস্থা অসুস্থ। আমাদের কৃষকেরা কাজ করতে গিয়ে মারা যাচ্ছেন।” দুই প্রতিবাদকারীর পরনেই ছিল একই পোশাক। জানা গিয়েছে, ওই দু’জন পরিবেশ আন্দোলন নিয়ে কাজ করা একটি গোষ্ঠীর সদস্য। ‘ফুড রিপোস্টে’ নামের এই গোষ্ঠীটির বক্তব্য, পরিবেশ সংক্রান্ত যাবতীয় প্রতিশ্রুতি রক্ষা করতে ব্যর্থ হয়েছে ফরাসি সরকার। গোষ্ঠীটি ফ্রান্সের সরকারি স্বাস্থ্য ব্যবস্থার ধাঁচেই জনগণের জন্য স্বাস্থ্যকর খাবার এবং কৃষকদের জন্য উপযুক্ত উপার্জন সুনিশ্চিত করার দাবি তুলেছে। তবে নিজেদের দাবি জানাতে গোষ্ঠীটির দুই সদস্য যে মিউজ়িয়ামে ঢুকে সটান মোনালিসা ছবিটির দিকে স্যুপ ছুড়ে দেবে, তা ভাবতে পারেনি কেউই। এই ঘটনার পরেই তড়িঘড়ি দৌড়ে আসেন মিউজ়িয়ামের নিরাপত্তারক্ষীরা। দু’জনকে বাইরে বের করে আনা হয়। কালো কাপড় দিয়ে ঢেকে দেওয়া হয় মোনালিসাকে। ঘরের ভিতরে থাকা দর্শকদের ওই সময়ের জন্য বাইরে বেরিয়ে যেতে অনুরোধ করা হয়। কিছু দিন ধরেই রাস্তা আটকে কিংবা মিছিল করে ফরাসি সরকারের কৃষি নীতি নিয়ে প্রতিবাদ জানাচ্ছেন সে দেশের কৃষকদের একাংশ। আন্দোলনকারী কৃষকদের বক্তব্য, চাষ করে তাঁরা প্রাপ্য টাকা পাচ্ছেন না। তাঁরা সরকারি লালফিতের ফাঁস এড়িয়ে সরকারি কৃষি ব্যবস্থায় সরলীকরণ এবং ন্যায্য ক্ষতিপূরণের দাবি জানান। গত শুক্রবারই কৃষি ক্ষেত্রে কিছু সংস্কারের কথা জানিয়েছে ফ্রান্সের ইমানুয়েল মাকরঁক সরকার। যদিও আন্দোলনকারীদের বক্তব্য, তাঁদের অধিকাংশ দাবিদাওয়াই অপূর্ণ থেকে গিয়েছে।