দিল্লিতে আবার বৃদ্ধি পেয়েছে দূষণ। নড়েচড়ে বসেছে প্রশাসন। রাজধানীতে নির্মাণ কাজ বন্ধ রাখার নির্দেশ দিয়েছে কেন্দ্রের কমিশন ফর এয়ার কোয়ালিটি ম্যানেজমেন্ট (সিএকিউএম)। স্কুলগুলিতে পঞ্চম শ্রেণি পর্যন্ত অনলাইনে ক্লাস করানো যায় কি না, তা নিয়ে চিন্তাভাবনার জন্য প্রশাসনকে অনুরোধও করেছে কমিশন। মাঝে কিছু দিন দিল্লিতে দূষণের মাত্রা কমেছিল। তার পর তা ফের বৃদ্ধি পেয়েছে। শুক্রবার বিকেল ৪টের সময় দিল্লিতে দূষণের মাত্রা (একিউআই) ছিল ৪০৯, যা ‘ভয়ঙ্কর’ বলেই গণ্য করা হচ্ছে। কেন্দ্রীয় কমিশন দূষণ প্রতিরোধী পদক্ষেপের তৃতীয় পর্যায়ের যে যে নির্দেশ রয়েছে, তা মানার নির্দেশ দিয়েছে। দিল্লি, নয়ডা গুরুগ্রাম, ফরিদাবাদ, গাজ়িয়াবাদ, গৌতমবু্দ্ধ নগরে পেট্রোল চালিত (বিএস-৩) এবং ডিজেলচালিত (বিএস৪) চার চাকার গাড়ি চালানো নিষিদ্ধ করা হয়েছে। মনে করা হচ্ছে, কুয়াশা, বায়ুর গতি কম থাকার কারণে দিল্লির বায়ুতে দূষণের পরিমাণ বৃদ্ধি পেয়েছে। এর জন্য আরও কিছু নিদান দিয়েছে কেন্দ্রীয় কমিশন। সকালে ব্যস্ত সময়ের আগে রাস্তায় জল ছেটানোর কথা বলা হয়েছে, যাতে ধুলো কম ওড়ে। পাথর ভাঙার কাজ, এনসিআরে খননের কাজ বন্ধ রাখতে বলা হয়েছে। দিল্লি-সহ গোটা এনসিআর জুড়ে নির্মাণ বন্ধ রাখতে বলা হয়েছে। বাসিন্দাদের গণপরিবহণে যাতায়াতের কথাও বলা হয়েছে।