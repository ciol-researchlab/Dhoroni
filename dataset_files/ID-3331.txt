তুরাগকে এখন আর কোনো নদী বলা যায় না, এটা এখন বিষাক্ত জলস্রোতে পরিণত হয়েছে বলে মন্তব্য করেছেন জাতীয় নদী রক্ষা কমিশনের চেয়ারম্যান ড. মঞ্জুর আহমেদ চৌধুরী। বুধবার গাবতলী বেড়ীবাধ সংলগ্ন তুরাগ নদ পরিদর্শনে গিয়ে সাংবাদিকদের কাছে তিনি এ মন্তব্য করেন। ড. মঞ্জুর আহমেদ বলেন, ঢাকার পয়ঃবর্জ্য ব্যবস্থাপনার খুবই নাজুক দশা। ঢাকা ওয়াসা ঢাকাবাসীর চাহিদার আলোকে স্যুয়ারেজ ট্রিটমেন্ট ব্যবস্থা গড়ে তুলতে পারেনি। এজন্য শহরের পয়ঃবর্জ্য সরাসরি সিটি করপোরেশনের ড্রেন, খাল হয়ে নদীতে পড়ছে। এসব পয়ঃবর্জ্য এবং বর্জ্য দূষণে ঢাকার চারপাশের নদ-নদীগুলো মৃতপ্রায় অবস্থা। তিনি বলেন, আদালত নদ-নদীকে জীবন্ত সত্তা ঘোষণা করছে। এরপরও দায়িত্বপ্রাপ্ত সংস্থাগুলো নদ-নদী রক্ষায় কার্যকর কোনো পদক্ষেপ গ্রহণ করছে না। এজন্য আমি দায়িত্বপ্রাপ্ত সংস্থাগুলোর প্রতি সুপারিশ রাখছি আগামী এক বছরের মধ্যে নদ-নদীগুলোর বিদ্যমান অবস্থান থেকে উত্তরণ ঘটাতে হবে। নইলে দায়িত্বপ্রাপ্তদের বিরুদ্ধে শাস্তিমূলক ব্যবস্থার সুপারিশ করবে নদী কমিশন। কেননা জাতির পিতা বঙ্গবন্ধু শেখ মুজিবুর রহমানের জন্মশতবার্ষিকী থেকে সময়কাল ঘোষণা করছি। আগামী বছরের ঠিক এ সময়ে নদ-নদীগুলোর অবস্থান মূল্যায়ন করা হবে। বঙ্গবন্ধু সোনার বাংলা গড়তে চেয়েছিলেন। তার সেই সোনার বাংলার নদীগুলো এখন বেহাল। নদী রক্ষা কমিশনের চেয়ারম্যান বলেন, আমাদের দেশের বেশিরভাগ নগর নদীর তীরে গড়ে উঠেছে। আর ব্যবসা বাণিজ্য গড়ে উঠেছে সেই নদীকে ঘিরেই। ঢাকা শহরের আশেপাশের নদীগুলোর মধ্যে বুড়িগঙ্গা, বালু, তুরাগ, শীতলক্ষ্যা নদী তো আছেই, পাশাপাশি আছে নদীর সঙ্গে যুক্ত প্রচুর খাল। সেসব নদীর পানি বিষাক্ত হয়ে গেছে। তিনি বলেন, আগামী এক বছরের মধ্যে খালগুলো হয়ত সম্ভব নয়, কিন্ত নদীগুলো দূষণমুক্ত করা সম্ভব। আমরা জানি, কারা এসব দূষণের জন্য দায়ী। তাই আর ধোয়াশার মধ্যে না থেকে কাজে নামতে হবে। কমিশন দখলদার, দূষণকারীদের চিহ্নিত করে তাদের বিরুদ্ধে ব্যবস্থা নেওয়ার সুপারিশ করতে পারে, কিন্তু মূল কাজটা করতে হবে ওয়াসা, সিটি করপোরেশন এবং বিআইডব্লিউএকে। নদী রক্ষা কমিশনের উপ-প্রধান (মরফোলোজিস্ট) এমএম মহিউদ্দিন কবির মাহিন বলেন, এই খালে ওয়াসার স্যুয়ারেজের লাইনগুলো সরাসরি এসে পড়ছে। এরপর এই হিউম্যান ওয়েস্ট খাল হয়ে সরাসরি নদীতে গিয়ে পড়ছে। এই ওয়েস্ট যদি ট্রিটমেন্ট প্ল্যান্ট করে পানি শুদ্ধ করে খালে ফেলা হতো, তাহলে এ পরিমাণ দূষণ হতো না। শুধু ওয়াসা নয়, সব মিলিয়ে প্রায় ৭৭০টি পয়েন্ট আমরা পেয়েছি, যেখান থেকে এই খালে দূষিত পদার্থ পড়ছে। পরিদর্শনে অংশ নিয়ে পরিবেশ বিশেষজ্ঞ হাবিবুর রহমান খান বলেন, সবাই স্বীকার করছে সমস্যা আছে। কিন্তু সমাধান কে করবে তার ঠিক নেই। কমিশন শুধু সুপারিশ করতে পারে, বাস্তবায়ন করবে কে? নদীর পাড়ের দায়িত্বে এক সংস্থা, নদীর পানি ব্যবস্থাপনার দায়িত্ব আরেক সংস্থার। এত ভাগ থাকায় কাজটি দুরূহ হয়ে পড়ছে। নদীকে বাঁচাতে হলে একটি নির্দিষ্ট সংস্থার মাধ্যমে সমন্বিত পরিকল্পনা করে এগোতে হবে। জাতীয় নদী রক্ষা কমিশনের নেতৃত্বে তুরাগ নদের সরেজমিন পরিদর্শনে অন্যদের মধ্যে উপস্থিতি ছিলেন- রাজধানী উন্নয়ন কর্তৃপক্ষের (রাজউক) নগর পরিকল্পনাবিদ মাহফুজা আক্তার, বাংলা ট্রিবিউনের হেড অব নিউজ মাসুদ কামাল, এটিএন নিউজের প্রধান নির্বাহী কর্মকর্তা মুন্নী সাহা প্রমুখ।