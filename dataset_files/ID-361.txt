দাবদাহে হাঁসফাঁস করছে বাংলার জনজীবন। তাপপ্রবাহে পুড়ছে রাজ্য। তার মধ্যেই পরিবেশ সচেতনতার বার্তা দিতে প্রচারে নেমে গাছ লাগালেন ঘাটাল লোকসভা কেন্দ্রের বিজেপি প্রার্থী হিরণ চট্টোপাধ্যায়। সোমবার প্রচার সারতে কেশপুর বিধানসভার অন্তর্গত নাগদা এলাকায় গিয়েছিলেন বিজেপি প্রার্থী। সেখানে গিয়েই বৃক্ষরোপণ কর্মসূচিতে অংশ নিলেন তিনি। নিজের হাতে গাছের চারা রোপণ করলেন হিরণ। পাশাপাশি, গাছ কাটা নিয়ে শাসকদল তৃণমূলকেও বিঁধলেন তিনি। সোমবার মন্দিরে পুজো দিয়ে নাগদা এলাকা থেকে প্রচার শুরু করেছিলেন হিরণ। আর তার পরেই গ্রামবাসীদের সঙ্গে বৃক্ষরোপণ কর্মসূচিতে অংশ নেন তিনি। বিজেপি প্রার্থী জানান, দিনের পর দিন তাপমাত্রার পারদ চড়ছে। তাই পরিবেশ রক্ষার তাগিদে গাছ লাগানোর সিদ্ধান্ত নিয়েছেন তিনি। পাশাপাশি গাছ কাটা নিয়েও তৃণমূলকে নিশানা করে হিরণ বলেন, ‘‘শাসকদলের ক্ষমতা নেই গাছ লাগানোর। কিন্তু তারা গাছ কাটে। তাই শাসকদল একটা গাছ কাটলে আমরা ১০টা গাছ লাগাব। এ ভাবেই গাছ কাটার প্রতিবাদ জানাব।’’ ২০২৪ লোকসভা নির্বাচনের সমস্ত খবর জানতে চোখ রাখুন আমাদের 'দিল্লিবাড়ির লড়াই' -এর পাতায়। যদিও হিরণের মন্তব্য নিয়ে পাল্টা কটাক্ষ করেছে তৃণমূল। জেলা পরিষদ সদস্য তথা কেশপুরের তৃণমূল নেতা মহম্মদ রফিক বলেন, ‘‘রাজ্য জুড়ে লক্ষ লক্ষ গাছ লাগানো হয়। তা ছাড়া শিশু জন্মালে চারাগাছ দেওয়া হয়। সেটা তৃণমূল সরকারের আমলেই চালু হয়েছে। হিরণ বা বিজেপি দলের কারও থেকে কিছু শিখতে হবে না।’’ ২০২৪ লোকসভা নির্বাচনের সমস্ত খবর জানতে চোখ রাখুন আমাদের 'দিল্লিবাড়ির লড়াই' -এর পাতায়।