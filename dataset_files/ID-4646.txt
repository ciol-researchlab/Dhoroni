রবিবার সারা দেশে রাতের তাপমাত্রা সামান্য কমতে পারে বলে জানিয়েছে আবহাওয়া অফিস। আবহাওয়া অধিদপ্তর জানিয়েছে, দেশের উত্তরপশ্চিমাঞ্চলে দিনের তাপমাত্রা সামান্য বাড়তে পারে এবং তা অন্যত্র প্রায় অপরিবর্তিত থাকতে পারে। রবিবার (২৯ জানুয়ারি) সকাল থেকে পরবর্তী ২৪ ঘণ্টার আবহাওয়ার পূর্বাভাসে এ তথ্য জানানো হয়েছে। পূর্বাভাসে বলা হয়েছে, অস্থায়ীভাবে আংশিক মেঘলা আকাশসহ রবিবার সারা দেশের আবহাওয়া শুষ্ক থাকতে পারে। আবহাওয়া অফিস জানিয়েছে, রবিবার দেশের সর্বনিম্ন তাপমাত্রা ঈশ্বরদীতে ১০.৩ ডিগ্রি সেলসিয়াস রেকর্ড করা হয়েছে। এছাড়াও চুয়াডাঙ্গা ১০.৬, তেঁতুলিয়ায় ১১.২, দিনাজপুরে ১১.৬, রাজশাহী, বদলগাছী ও সৈয়দপুর ১২.০, ডিমলায় ১২.৩, রংপুরে ১২.৫, কুমারকালী ১৩.০, যশোরে ১৩.২ এবং বগুড়া ও রাজারহাটে ১৩.৫ ডিগ্রি সেলসিয়াস তাপমাত্রা রেকর্ড করা হয়েছে। রবিবার দেশের সর্বোচ্চ তাপমাত্রা টেকনাফে ৩০.৬ ডিগ্রি সেলসিয়াস রেকর্ড করা হয়েছে। এদিকে, বিভাগীয় শহরগুলোর মধ্যে ঢাকার সর্বনিম্ন তাপমাত্রা ১৬.৮, রাজশাহীতে ১২.০, রংপুরে ১২.৫, ময়মনসিংহে ১৬.০, সিলেটে ১৭.০, চট্টগ্রামে ১৮.৪, খুলনায় ১৫.৫ এবং বরিশালে ১৪.৮ ডিগ্রি সেলসিয়াস রেকর্ড করা হয়েছে। পরবর্তী তিন দিনে আবহাওয়ার অবস্থায় বলা হয়েছে, এ সময় আবহাওয়া সামান্য পরিবর্তন হতে পারে। এছাড়া শেষরাত থেকে সকাল পর্যন্ত দেশের উত্তরাঞ্চল এবং নদী অববাহিকায় মাঝারি থেকে ঘন কুয়াশা এবং দেশের অন্যত্র কোথাও কোথাও হালকা থেকে মাঝারি ধরনের কুয়াশা পড়তে পারে। পূর্বাভাসে আরও বলা হয়, দক্ষিণপূর্ব বঙ্গোপসাগর এবং এর কাছাকাছি এলাকায় অবস্থানরত লঘুচাপটি ঘনীভূত হয়ে সুস্পষ্ট লঘুচাপ আকারে একই এলাকায় অবস্থান করছে। এটি আরও ঘনীভূত হতে পারে। লঘুচাপের বাড়তি অংশ উত্তর বঙ্গোপসাগরে বিস্তৃত রয়েছে। উপমহাদেশীয় উচ্চচাপ বলয়ের বর্ধিতাংশ পশ্চিমবঙ্গ ও এর আশপাশের এলাকায় অবস্থান করছে। ঢাকায় রবিবার পশ্চিম অথবা উত্তর-পশ্চিম দিক থেকে ঘণ্টায় ৮ থেকে ১২ কিলোমিটার বেগে বাতাস প্রবাহিত হচ্ছে। সকালে ঢাকায় বাতাসের আপেক্ষিক আর্দ্রতা ছিল ৮৭%।