পরিবেশ দূষণের অভিযোগে শান্তিনিকেতনের সোনাঝুরি খোয়াই হাট বন্ধ করার দাবি তুলল স্থানীয় আদিবাসী সম্প্রদায়। বুধবার এ নিয়ে শান্তিনিকেতনের বন আধিকারিককে স্মারকলিপিও জমা দেয় আদিবাসী গাঁওতা কমিটি। অবিলম্বে ব্যবস্থা না নেওয়া হলে বড়সড় আন্দোলনের হুমকি দিয়েছে সংগঠনটি। শান্তিনিকেতনের সোনাঝুরি খোয়াই হাট আড়ে এবং বহরে ছোটখাটো ছিল এক সময়। স্থানীয় বাসিন্দাদের দাবি, গত কয়েক বছরে ওই হাটের আয়তন অনেক গুণ বেড়েছে। আর তা নিয়েই আপত্তি তুলেছেন হাট লাগোয়া বনের পুকুর এলাকার বাসিন্দারা। তাঁদের দাবি, ওই হাটকে কেন্দ্র করে পর্যটকদের আগমন ঘটছে এলাকায়। অভিযোগ, পর্যটকদের আগমনে এলাকায় দূষণ মাত্রা ছাড়াচ্ছে। আর তার প্রভাব পড়ছে পরিবেশের উপর এবং বনের পুকুর এলাকার বাসিন্দাদের জীবনযাপনের উপর। এই কারণ দেখিয়ে খোয়াই হাট বন্ধ করার দাবি তুলেছে আদিবাসী গাঁওতা কমিটি। বুধবার বল্লভপুর শান্তিনিকেতন বনদফতরের আধিকারিককে এ নিয়ে স্মারকলিপিও দেন ওই সংগঠনটির প্রতিনিধিরা। বনদফতর ইতিবাচক পদক্ষেপ না করলে বৃহত্তর আন্দোলনে নামার হুঁশিয়ারিও দিয়েছে ওই সংগঠনটি।