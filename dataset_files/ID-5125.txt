আমরা প্রায়শই নদী কিংবা সমুদ্রের তীরবর্তী উপকূলীয় এলাকাগুলোকে বছরের বিভিন্ন সময়ে ঘূর্ণিঝড়, জলোচ্ছ্বাস, সাইক্লোন, টর্নেডোসহ নানারকম প্রতিকূলতার মুখোমুখি হতে দেখি। এর ফলে উপকূলীয় এলাকার বাড়িঘর, আশেপাশের ফসল ও সম্পদের ব্যাপক ক্ষয়ক্ষতি হয়। তবে এই ক্ষয়ক্ষতির পরিমাণ অনেকাংশে কমিয়ে আনতে সক্ষম হয় উপকূলীয় বনাঞ্চল। আমরা সবাই জানি, একটি দেশের আয়তনের তুলনায় ২৫ ভাগ বনভূমি থাকা আবশ্যক। কিন্তু বাংলাদেশের বিদ্যমান বনভূমির পরিমাণ দেশের আয়তনের প্রায় ১৫.৫৮ শতাংশ। বন অধিদপ্তরের ২০১৮-২০১৯-এর হালনাগাদ তথ্যানুসারে সরকার নিয়ন্ত্রিত বনভূমির পরিমাণ ২৫,৭৫,১৯৬.০১ হেক্টর (গেজেট বিজ্ঞপ্তি অনুসারে) —যা দেশের মোট আয়তনের তুলনায় ১৭.৪৫ শতাংশ। তবে বন অধিদপ্তর নিয়ন্ত্রিত বনভূমির পরিমাণ ১৮,৮০,৪৯৩.৭৩ হেক্টর— যা দেশের মোট আয়তনের তুলনায় ১২.৭৪৩ শতাংশ। ভৌগোলিক অবস্থান ও জলবায়ু তারতম্যের কারণে বাংলাদেশে বিভিন্ন ধরনের বনাঞ্চল রয়েছে। তার মধ্যে অন্যতম—পাহাড়ি বন, প্রাকৃতিক ম্যানগ্রোভ বন, সৃজিত উপকূলীয় বন, শালবন, জলাভূমির বন ইত্যাদি। দেশের জলবায়ু, উপকূলীয় এলাকা ও জীববৈচিত্র্য রক্ষায় এসব বনের গুরুত্ব অনস্বীকার্য। তন্মধ্যে সৃজিত উপকূলীয় বন ও প্রাকৃতিক ম্যানগ্রোভ বন বাংলাদেশের উপকূলবর্তী এলাকাগুলোর বেষ্টনি হিসেবে কাজ করে। দেখা যায়, গভীর নদী বা সমুদ্র উপকূলের রয়েছে প্রবল ঢেউ। ঢেউগুলো এতই প্রবল হয় যে, চারপাশে এলাকায় গিয়ে আছড়ে পড়ে। অনেক সময় দেখা যায়, সমুদ্রের পানির উচ্চতা বৃদ্ধি পেয়ে জলোচ্ছ্বাসের আকার ধারণ করে। ফলে উপকূলের আশেপাশের বনে আঘাত হানে। বনের বৃক্ষগুলোর শিকড় মাটিকে আঁকড়ে ধরে রেখে ভাঙন রোধ করে। ফলে ভাঙন বেশি বিস্তৃতি লাভ করে উপকূলের জনপদে প্রভাব বিস্তার করতে পারে না। এসব বন না থাকলে উপকূলবর্তীয় জনপদে সময়ে-অসময়ে নেমে আসত চরম দুর্ভোগ। উপকূলীয় এলাকায় নদীভাঙন একটি নিত্যনৈমিত্তিক ব্যাপার। বছরের বিভিন্ন সময়ে নদীগর্ভে বিলীন হয়ে যায় লাখ লাখ হেক্টর জমি। বাংলাদেশে সাধারণত বর্ষাকালে উজানে প্রচুর বৃষ্টিপাতের দরুণ নদীর পানি বেড়ে যায় এবং তা প্রচন্ড গতিতে সমুদ্রের দিকে ধাবিত হয়। এসময় উপকূলীয় অঞ্চলের নদীসংলগ্ন স্থলভাগে পানির তীব্র তোড়ে সৃষ্টি হয় নদীভাঙনের। বাংলাদেশে এটা স্বাভাবিক চিত্র হলেও সাম্প্রতিক গবেষণায় তা আর স্বাভাবিক বলে পরিগণিত হচ্ছে না। প্রতিবছর প্রায় ৫,০০০ থেকে ৬,০০০ হেক্টর জমি নদীভাঙনে হারিয়ে যাচ্ছে। এই ভাঙনের ফলে প্রতি বছর প্রায় এক লক্ষ মানুষ ক্ষতিগ্রস্ত হয়। নদীভাঙনের ফলে এদেশে প্রতিবছর ২৫ কোটি ডলার ক্ষতি হয়। এক্ষেত্রে ভোলা জেলাকে উদাহরণ হিসেবে ধরা যাক। বাংলাদেশের পানি উন্নয়ন বোর্ডের সহযোগী প্রতিষ্ঠান সেন্টার ফর এনভায়রনমেন্টাল অ্যান্ড জিওগ্রাফিক্যাল ইনফরমেশন সার্ভিসেস (ঈঊ‌েওঝ) উপগ্রহের মাধ্যমে সংগৃহীত উপাত্ত বিশ্লেষণে বেরিয়ে এসেছে যে, ১৯৭৩-২০০৮ খ্রিষ্টাব্দ পর্যন্ত ভোলার মূল ভূভাগ থেকে ২৪০ বর্গ কিলোমিটার জমি নদীগর্ভে বিলীন হয়ে গেছে। উপগ্রহচিত্রে দেখা যায় ভোলার উত্তর-পূর্ব দিকে ভাঙনের প্রবণতা বেশি। তবে নদীভাঙনের সাথে সাথে চরও জেগে উঠে যা ভাঙনের তুলনায় যত্সামান্য। তাই আমাদের বেশি করে উপকূলবর্তী এলাকায় বিশেষ করে নোয়াখালী, লক্ষ্মীপুর, ভোলা, পটুয়াখালী, বরগুনা, পিরোজপুর, চট্টগ্রাম ও কক্সবাজার জেলায় সৃজিত উপকূলীয় বনের পরিমাণ বাড়াতে হবে। জেগে উঠা চরে বেশি বেশি বন সৃজন করে চরভূমিকে স্থিতিশীল ও দৃঢ় করে কৃষি কাজসহ অন্যান্য উন্নয়নমূলক কাজের জন্য উপযোগী করে গড়ে তুলতে হবে। পশ্চিম উপকূলীয় ৩টি জেলা—খুলনা, বাগেরহাট ও সাতক্ষীরায় অবস্থিত পৃথিবীর একক বৃহত্তম প্রাকৃতিক ম্যানগ্রোভ বন সুন্দরবনকে রক্ষা করতে হবে। কারণ এই বন ঘূর্ণিঝড় ও জলোচ্ছ্বাসের তীব্রতা হতে উপকূলীয় এলাকা তথা সমগ্র দক্ষিণাঞ্চলকে রক্ষা করে। বন অধিদপ্তরকেও এক্ষেত্রে উপকূলীয় এলাকার গতিশীলতা আনয়নে বন, বন্যপ্রাণী, জীববৈচিত্র্য সংরক্ষণ, বনজ সম্পদের টেকসই ব্যবস্থাপনা ও উন্নয়ন ও বন সম্পসারণে এগিয়ে আসতে হবে। লেখক: শিক্ষার্থী, পটুয়াখালী বিজ্ঞান ও প্রযুক্তি বিশ্ববিদ্যালয়