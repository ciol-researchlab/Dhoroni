আগামী ৫ জুন বিশ্ব পরিবেশ দিবস উপলক্ষে বেশ কিছু কর্মসূচী নিল ইস্টবেঙ্গল। সে দিন ক্লাব তাঁবুতে বৃক্ষরোপন করা হবে। একই সঙ্গে ইয়াস ঘূর্ণিঝড় ও কোভিড অতিমারিতে বিধ্বস্ত মানুষদের মুখে খাবার তুলে দেওয়ার উদ্যোগ নিয়েছে লাল-হলুদ। এই অনুষ্ঠানে উপস্থিত থাকবেন ইস্টবেঙ্গলের প্রাক্তন অধিনায়ক ভাস্কর গঙ্গোপাধ্যায় ও বাংলার রঞ্জি জয়ী প্রাক্তন অধিনায়ক সম্বরণ বন্দ্যোপাধ্যায়। এর আগে ইয়াসের বিরুদ্ধে মোকাবিলার জন্য মুখ্যমন্ত্রী মমতা বন্দ্যোপাধ্যায়ের ত্রাণ তহবিলে ৫০ লক্ষ টাকা দিয়েছিল ইস্টবেঙ্গল। এর পাশাপাশি করোনা পরিস্থিতিতে অনেক আগে থেকেই ময়দানের দুঃস্থ, অসহায় ও ভবঘুরে মানুষ এবং ময়দানের সব তাঁবুতে থাকা কর্মীদের খাবারের ব্যবস্থা করেছিল ইস্টবেঙ্গল। আর এ বার একটি স্বেচ্ছাসেবী সংস্থার সঙ্গে যুক্ত থেকে এই কাজে নামলেন লাল-হলুদ কর্তারা।