বিজ্ঞানীরা বলছেন এটা শেষ সতর্কতা। হাতে আছে আর মাত্র ১২ বছর। এর মধ্যেই ক্রমবর্ধমান তাপমাত্রা নিয়ন্ত্রণে আনতে না পারলে মহাসংকটে পড়বে পৃথিবী। যার ফল মানব সভ্যতার জন্য হতে পারে জীবনঘাতী। আজ সোমবার দক্ষিণ কোরিয়ার রাজধানী সিউলে অনুষ্ঠিত ‘ইন্টারগভর্নমেন্টাল প্যানেল অন ক্লাইমেট চেঞ্জ’ (আইপিসিসি)-এর এক প্রতিবেদনে এমন সতর্কতা জানানো হয়েছে। প্রতিবেদনের বরাত দিয়ে বিবিসি জানায়, প্রথমবারের জন্য পৃথিবীর তাপমাত্রা বৃদ্ধি এক ডিগ্রিতে পৌঁছেছে।তাপমাত্রা বাড়ার যে গতি তাতে ২০৩০-এর মধ্যে তা পৌঁছাবে ১ দশমিক ৫ ডিগ্রিতে। যা ডেকে আনবে সর্বনাশ। কীভাবে তৈরি হয়েছে এই প্রতিবেদন? সারা বিশ্ব থেকে জলবায়ু সংক্রান্ত প্রায় ছয় হাজার উদাহরণ নিয়ে সেগুলি বিশ্লেষণ ও পরীক্ষা-নিরীক্ষা করা হয়েছে। বিশ্বের কয়েক হাজার পরিবেশ বিশারদ ও বিজ্ঞানীর মতামত নেওয়া হয়েছে এখানে। ৪০টি দেশের ৯১ জন লেখক ও সম্পাদক এই প্রতিবেদন তৈরি করেছেন। হতে পারে যেসব মহাসংকট এই তাপমাত্রা বৃদ্ধিতে কী কী পরিবর্তন আসবে তাও তুলে ধরা হয়েছে প্রতিবেদনে। বলা হয়েছে-অ্যান্টার্কটিকা ও গ্রিনল্যান্ডের বরফ আরও দ্রুত গলতে শুরু করবে। এতে বাড়বে সমুদ্রপৃষ্ঠের উচ্চতা। যা প্রতি বছরে ১০ সেন্টিমিটার করে বাড়বে। শুনতে কম মনে হলেও, বিজ্ঞানীরা বলছেন,এর ফলে বন্যার শিকার হবে বিশ্বের কমবেশি ১ কোটি মানুষ। বিজ্ঞানীরা বলছেন, তাপমাত্রা বাড়ার ফলে সমুদ্রের পানির তাপমাত্রা ও অম্লতা বেড়ে যাবে। যাতে করে ক্ষতির মুখে পড়বে ধান ও গমসহ বিভিন্ন ফসলের উৎপাদন। ধীরে ধীরে নষ্ট হয়ে যাবে বাস্তুতন্ত্র। আর তারপর এক সময় অপেক্ষা করতে হবে শুধুই মহাপ্রলয়ের। এ বিষয়ে'গ্রিনপিসের কর্মকর্তা কাইসা কোসোনেন বলেন, শত শত বছর ধরে বেঁচে থাকা গাছগুলো হঠাৎ করে মরে যাচ্ছে। আর গ্রীষ্মকালে মনে হচ্ছে যেন, পৃথিবীতে আগুন ধরে গেছে। এই লক্ষণ খুবই খারাপ। আছে কোনো বাঁচার উপায়? মহাবিপর্যয়ের আশঙ্কা থেকে মুক্তির উপায়ও তুলে ধরা হয়েছে আইপিসিপির প্রতিবেদনে। বিজ্ঞানীরা মোটামুটি পাঁচটি উপায় বলে দিয়েছেন। সেগুলো হলো- ১. ২০৩০ সালের মধ্যে কার্বন ডাই অক্সাইড নির্গমনের মাত্রা ৪৫ শতাংশ কমাতে হবে। ২. ২০৫০ সালের মধ্যে ৮৫ শতাংশ বিদ্যুত উৎপাদনের জন্য নবায়নযোগ্য উৎস ব্যবহার করতে হবে। ৩. কয়লার ব্যবহার শূণ্যের কাছাকাছি নামিয়ে আনতে হবে। ৪. ৭০ লাখ বর্গকিলোমিটার এলাকাজুড়ে জ্বালানি উৎপাদনে সক্ষম এমন ফসল (এনার্জি ক্রপ) চাষ করতে হবে। ৫. ২০৫০ সালে মধ্যে কার্বন নির্গমন শূণ্যের কোঠায় আনতে হবে। এ ছাড়াও আমাদের নিজস্বভাবে কিছু করা প্রয়োজন। যেমন- ১. মাংস, দুধ, পনির, মাখন গ্রহণ কমিয়ে দিতে হবে। ২. বিদ্যুতচালিত গাড়ি ব্যবহার করতে হবে। ৩. কম দুরত্বে হেঁটে বা সাইকেলে যেতে হবে। ৪. বিমানের বদলে যাতায়াতে ট্রেন বা বাস ব্যবহার করতে হবে। ৫. ব্যবসায়িক বৈঠকগুলো ভিডিও কনফারেন্সের মাধ্যমেই সেরে ফেলতে হবে। ৬.ওয়াশিং মেশিনের ব্যবহার কমাতে হবে। ৭. এসি ব্যবহারের বদলে বাসার তাপমাত্রা কমাতে অন্য ব্যবস্থা নিতে হবে। বিজ্ঞানীরা আশাবাদী, এগুলোর বাস্তবায়ন করলে অন্তত ২০৫০ সালের মধ্যে ফের জলবায়ুর ভারসাম্য ফিরিয়ে আনা সম্ভব। না হলে ২১০০ সালের মধ্যে বিশ্বের তাপমাত্রা ২ ডিগ্রি পর্যন্ত বেড়ে যাওয়ার সম্ভাবনা রয়েছে। প্রতিবেদনে আনা হয়েছে অভিযোগও আইপিসিপি-র বিজ্ঞানীরা একইসঙ্গে রাষ্ট্রনেতাদের তুলোধনা করেছেন। তাদের অভিযোগ, ২০১৫-র প্যারিস জলবায়ু সম্মেলনে ১৫০ দেশ গ্রিন হাউস গ্যাস নির্গমণ কমানোর জন্য চুক্তিবদ্ধ হয়েছিল। ওই চুক্তি শুধুই কাগজে-কলমে থেকে গিয়েছে। বিশ্বের দ্বিতীয় সর্বাধিক গ্রিন হাউস গ্যাস নির্গমণকারী দেশ আমেরিকার প্রেসিডেন্ট ডোনাল্ড ট্রাম্পই প্যারিস চুক্তি থেকে তাঁদের দেশকে সরিয়ে নেওয়ার হুমকি দিয়েছেন। জলবায়ুর পরিবর্তন নিয়ে কাজ করা সংস্থা ওয়ার্ল্ড ওয়াইল্ড ফান্ডের অন্যতম মুখ্য বিজ্ঞানী ক্রিস ওয়েবার যেমন রিপোর্ট প্রকাশ্যে আসার পর বলেছেন, 'সম্ভব ও অসম্ভব নির্ভর করে রাজনৈতিক সদিচ্ছার উপর।' জাতিসংঘের জলবায়ু পরিবর্তন সংক্রান্ত সাবেক বিশেষ দূত ম্যারি রবিনসন বলেন, 'আমাদের নিজেদের রক্ষা করার জন্য নিজেদেরই পরিকল্পনা করতে হবে। আমাদের সময় খুব সংক্ষিপ্ত, কিন্তু দায়িত্ব বিশাল।’'