এ বার দেওয়ালিতে কলকাতার দূষণ দিল্লির দূষণের সঙ্গে পাল্লা দিয়েছে বলে মানলেন রাজ্যের পরিবেশ মন্ত্রী শুভেন্দু অধিকারী। বুধবার বিধানসভায় পরিবেশ সংক্রান্ত একটি বিলের আলোচনায় শুভেন্দু বলেন, ‘‘যে ভাবে এ রাজ্যের দূষণ বাড়ছে, তা নিয়ে পরিবেশ দফতর খুবই উদ্বিগ্ন। বছরের নভেম্বরের থেকে মার্চ পর্যন্ত বায়ু দূষণের মাত্রা বাড়ে। এ বার দীপাবলির সময়ে যে বায়ু দূষণ হয়েছিল, তা দিল্লির সঙ্গে পাল্লা দিয়েছে।’’ দেওয়ালির পরেই রাজ্য পরিবেশ দূষণ নিয়ন্ত্রণ পর্ষদের তথ্যেও স্পষ্ট হয়েছিল, গত এক দশকের মধ্যে এ বারের দেওয়ালিই ছিল সবথেকে বেশি দূষিত। দিল্লির দূষণকে যে এ বারের কলকাতার দেওয়ালি টেক্কা দিয়েছে, তা-ও দূষণ নিয়ন্ত্রণ পর্ষদের তথ্যে জানা গিয়েছিল।