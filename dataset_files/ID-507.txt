কলকাতার বায়ুদূষণের পরিস্থিতি নিয়ন্ত্রণ করতে চায় কলকাতা পুরসভা। শনিবার কলকাতা পুরসভায় আয়োজিত এক সাংবাদিক বৈঠকে পরিবেশ দূষণ সংক্রান্ত এক প্রশ্নের জবাবে উদ্বেগ প্রকাশ করেন মেয়র ফিরহাদ হাকিম। মেয়র স্বয়ং কলকাতার বেশ কয়েকটি জায়গার নাম উল্লেখ করে বায়ুদূষণের মাত্রা নিয়ন্ত্রণ করার জন্য বেশ কিছু প্রয়োজনীয় নির্দেশ দিয়েছেন। ফিরহাদ বলেন, ‘‘কিছু জায়গায় বায়ুদূষণের পরিমাণ বেশি। যেমন, চিংড়িঘাটা বা ক্যাথি়ড্রাল রোড। এই সব জায়গার এয়ার কোয়ালিটি বেশ খারাপ। সেখানে দূষণ কমাতে মিস্ট ক্যানন চালানো হবে। সঙ্গে চালানো হবে স্প্রিঙ্কলার।’’ তবে মাস কয়েক আগে পুরসভার একটি কমিটি মিস্ট ক্যানন চালানো বন্ধ রাখার নির্দেশ দিয়েছিল। পরে অবশ্য সেই নির্দেশ তুলে নেওয়া হয়। কিন্তু এখনও সেই মিস্ট ক্যানন চালানোর কাজ শুরু হয়নি বলেই মেয়রকে জানানো হয়। তৎক্ষণাৎ মেয়র নির্দেশ দেন, যত দ্রুত সম্ভব শহরে মিস্ট ক্যানন চালাতে হবে। তবে মিস্ট ক্যানন চালানোর ক্ষেত্রে বেশ কিছু পরিকাঠামোগত সমস্যাও রয়েছে। সেগুলি সম্পর্কে পুর আধিকারিকরা মেয়রকে জানিয়েছেন। সে ক্ষেত্রে পরিবহণ দফতরের সঙ্গে আলোচনা মারফত এলপিজি কেনার প্রয়াস চালিয়েছিল পুরসভা। কারণ শহরের দূষণ কমাতে মিস্ট ক্যানন ও স্প্রিঙ্কলার চালাতে যে পরিমাণ এলপিজির প্রয়োজন হয়, তা একক ভাবে কলকাতা পুরসভার হাতে নেই। পুর আধিকারিকদের মেয়র নির্দেশ দিয়েছেন, বেঙ্গল গ্যাসের সঙ্গে চুক্তিবদ্ধ হয়ে এই সমস্যা মিটিয়ে শীতের মরসুমে শহরের বায়ুদূষণ রোধের কাজ শুরু করতে।