নাসার বিজ্ঞানীরা বলছেন, বিশ্বের সবচেয়ে উষ্ণতম মাস হতে যাচ্ছে জুলাই। এর আগে গত ৩ জুলাই ছিল পৃথিবীর সবচেয়ে উষ্ণতম দিন। জলবায়ু পরিবর্তনজনিত কারণে পৃথিবীর উষ্ণতা দিনদিন বেড়ে চলেছে। তারই প্রভাবে ইউরোপ-আমেরিকার অনেক দেশে চলছে তীব্র দাবদাহ। নাসার শীর্ষ জলবায়ুবিদ গ্যাভিন স্মিথ বলেন, “আমরা সারা বিশ্বে অভূতপূর্ব পরিবর্তন দেখতে পাচ্ছি। আমরা ইউরোপে, চীনে এবং যুক্তরাষ্ট্রে যে তাপপ্রবাহ দেখছি তা আসলে সব রেকর্ড ভেঙে ফেলছে।” তিনি বলেন, “তাপপ্রবাহের এই প্রভাবগুলোর জন্য শুধুমাত্র এল নিনোর আবহাওয়ার ধরণকে দায়ী করা যায় না। মূলত এটি ‘সত্যিই কেবলমাত্র আবির্ভূত হয়েছে'।” গ্যাভিন স্মিথ বলেন, “বর্তমান তাপপ্রবাহের পেছনে যদিও এল নিনো ছোট ভূমিকা পালন করছে, তারপরও ‘আমরা যা দেখছি তা হলো- প্রায় সর্বত্রই সামগ্রিকভাবে উষ্ণতা বেড়েছে। বিশেষ করে মহাসাগরগুলোতে। আমরা অনেক মাস ধরে সমুদ্র পৃষ্ঠের রেকর্ড-ব্রেকিং তাপমাত্রা দেখছি। এমনকি সেটি গ্রীষ্মমন্ডলীয় অঞ্চলের বাইরেও'।” তার ভাষায়, “আমরা মনে করি, এই ধরনের পরিস্থিতি অব্যাহত থাকবে। এবং যে কারণে আমরা মনে করছি এটি অব্যাহত থাকবে, সেটা হলো- আমরা বায়ুমণ্ডলে গ্রিনহাউস গ্যাসগুলোকে আগের মতোই প্রবেশ করাচ্ছি।” এএফপি বলছে, বিশ্বে এখন যা হচ্ছে তাতে ২০২৩ সাল যে বিশ্বের ইতিহাসে সবচেয়ে উষ্ণ বছর হবে তেমন সম্ভাবনা দিনে দিনে বাড়ছে। গ্যাভিন স্মিথ অবশ্য তার হিসাবের ওপর ভিত্তি করে বর্তমানে তেমন কোনো সম্ভাবনাকে “ফিফটি-ফিফটি” বলছেন। তিনি বলছেন, অন্য বিজ্ঞানীরা এমন সম্ভাবনাকে ৮০% এর মতো উচ্চতায় রেখেছেন। এছাড়া চলতি বছরের তুলনায় ২০২৪ সাল আরও বেশি উষ্ণ বছর হবে বলেও নিজের আশঙ্কার কথা জানিয়েছেন নাসার শীর্ষ এই জলবায়ুবিদ। ফ্রান্সের পিয়েরে-সাইমন ল্যাপ্লেস জলবায়ু ইনস্টিটিউটের পরিচালক রবার্ট ভাউটার্ড বলেন, “ইউরোপ ও বিশ্বজুড়ে তাপপ্রবাহ কোনো একক ঘটনা নয়। বহু কারণে এমন তাপপ্রবাহ বইছে। আর সবগুলো কারণের মূল একটি কারণ হলো- জলবায়ু পরিবর্তন।” বিশ্বজুড়ে জুলাই এমনিতেই বছরের উষ্ণতম মাস হয়ে থাকে। এখন সেটি আরও বেশি উষ্ণ হয়ে উঠছে। যা পূর্বের সব রেকর্ড ভেঙে ফেলছে। এর আগে ২০২১ সালে যুক্তরাষ্ট্রের ন্যাশনাল ওশানিক অ্যান্ড অ্যাটমোসফেয়ারিক অ্যাডমিনিস্ট্রেশন (এনওএএ) জানায়, ২০২১ সালের জুলাই ছিল স্মরণকালের সবচেয়ে উষ্ণ মাস। এবার সেই রেকর্ড ভাঙার আভঅস দিলেন নাসার শীর্ষ জলবায়ুবিদ।