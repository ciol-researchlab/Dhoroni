অস্ট্রেলিয়ায় চলমান ভয়াবহ দাবানলে দেশটির প্রায় ৫০ কোটি বন্যপ্রাণির মৃত্যু হয়েছে। এর মধ্যেই সেখানে ১০ হাজারের বেশি বন্য উট হত্যার সিদ্ধান্ত নেওয়া হয়েছে। দেশটির দক্ষিণাঞ্চলে পানিস্বল্পতার কারণে এ সিদ্ধান্ত নেওয়া হয়। আগামী বুধবার (৮ জানুয়ারি) থেকে হেলিকপ্টার থেকে ওই উটগুলো হত্যার প্রক্রিয়া শুরু হবে বলে জানিয়েছে সংবাদমাধ্যম নিউজিল্যান্ড হেরাল্ড। এ কাজ শেষ করতে পাঁচ দিন মতো লাগবে। সংবাদমাধ্যমটি জানায়, অস্ট্রেলিয়ার দক্ষিণাঞ্চলীয় খরাপ্রবণ এলাকা পানি স্বল্পতায় ভুগছে। এ অঞ্চলে বেশি পরিমাণে পানি খেয়ে ফেলছে উট। এ ছাড়া সেগুলো বছরে এক টন কার্বন ডাই অক্সাইডের সমপরিমাণ মিথেন গ্যাস নির্গমন করে বৈশ্বিক উষ্ণতা বৃদ্ধিতে অংশ নিচ্ছে। অস্ট্রেলিয়ার সংবাদমাধ্যম দি অস্ট্রেলিয়ান জানায়, দেশটির এক আদিবাসী নেতার নির্দেশে এই সিদ্ধান্ত নেওয়া হয়েছে। দেশটির দক্ষিণাঞ্চলের স্থানীয় সরকার কর্তৃপক্ষ আনানজু পিতজানৎজাতজারা ইয়ানকুনিৎজাতজারা ল্যান্ডস'এর (এওয়াইপি)নির্বাহী কমিটির সদস্য মেরিতা বাকের দি অস্ট্রেলিয়ানকে বলেন, প্রচণ্ড গরমে স্থানীয়রা অসহনীয় অবস্থায় আছে। এর মধ্যে উটগুলো আরও বেশি অস্বস্তিকর পরিবেশ তৈরি করছে। পানির খোঁজে তারা বাসার এসির ভেতরে মুখ ঢুকিয়েও দিচ্ছে। জানা গেছে, অঞ্চলটিতে অন্যান্য প্রাণীর তুলনায় বন্য উটের সংখ্যা মাত্রাতিরিক্ত বেড়ে গেছে। ন্যাশনাল ফেরাল ক্যামেল ম্যানেজমেন্ট প্ল্যানের তথ্যানুযায়ী, নিয়ন্ত্রণমূলক ব্যবস্থা না নেওয়া হলে প্রতি নয় বছরে উটের সংখ্যা বেড়ে দ্বিগুণ হয়।