হাওড়ার বটানিক্যাল গার্ডেনের সবুজ নষ্ট করে আধুনিক পার্ক তৈরির অভিযোগ সম্পর্কে বিস্তারিত রিপোর্ট দিতে তিন সদস্যের একটি কমিটি গঠন করল জাতীয় পরিবেশ আদালত। রাজ্য দূষণ নিয়ন্ত্রণ পর্ষদ, বটানিক্যাল সার্ভে অব ইন্ডিয়া এবং রাজ্য পরিবেশ দফতরের তিন জন সিনিয়র বিজ্ঞানীকে নিয়ে গঠিত ওই কমিটিকে আগামী চার সপ্তাহের মধ্যে আদালতে রিপোর্ট জমা দিতে বলা হয়েছে। সম্প্রতি বটানিক্যাল গার্ডেন নিয়ে কেন্দ্রীয় ও রাজ্য প্রশাসনের সর্বস্তরে চিঠি দিয়ে অভিযোগ জানান পরিবেশকর্মী সুভাষ দত্ত। পাশাপাশি, তিনি বিষয়টি নিয়ে জাতীয় পরিবেশ আদালতে মামলাও করেন। সুভাষ দত্ত আদালতকে জানান, বটানিক্যাল গার্ডেন তৈরির মূল লক্ষ্য ছিল বিরল প্রজাতির গাছেদের সংরক্ষণ এবং তা নিয়ে গবেষণা। কিন্তু সেখান থেকে সরে এসে বর্তমান উদ্যান কর্তৃপক্ষ সবুজ নষ্ট করে শিবপুর বটানিক্যাল গার্ডেনকেভ্রমণার্থীদের কাছে আকর্ষণীয় করতে আধুনিক পার্কের রূপ দিয়েছেন। ফলে মেহগনি, চন্দনের মতো মূল্যবান গাছ অবৈধ ভাবে কেটে তা দিয়েই বাণিজ্যিক উদ্দেশ্যে তৈরি কাফেটেরিয়ার টেবিল-চেয়ার তৈরি হয়েছে। এমনকি, আদালতের নির্দেশ অমান্য করে রাস্তার উপরে হটমিক্স প্লান্টে পিচ গলানোর মতো নিয়ম ভাঙাও হচ্ছে।