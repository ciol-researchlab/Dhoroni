সারা দেশে শৈত্যপ্রবাহ অব্যাহত রয়েছে। অন্যদিকে, রংপুর ও রাজশাহী বিভাগের চুয়াডাঙ্গা জেলার উপর দিয়ে মৃদু শৈত্যপ্রবাহ বয়ে যাচ্ছে এবং তা অব্যাহত থাকতে পারে। মঙ্গলবার (১৭ জানুয়ারি) সকাল ৯টা থেকে পরবর্তী ২৪ ঘণ্টার আবহাওয়ার পূর্বাভাসে এ তথ্য জানানো হয়। পূর্বাভাসে বলা হয়েছে, অস্থায়ীভাবে আংশিক মেঘলা আকাশসহ সারা দেশের আবহাওয়া প্রধানত শুষ্ক থাকতে পারে। মধ্যরাত থেকে সকাল পর্যন্ত দেশের নদী অববাহিকা ও উত্তর-পশ্চিমাঞ্চলে মাঝারী থেকে ঘন কুয়াশা এবং দেশের অন্যত্র হালকা থেকে মাঝারী ধরনের কুয়াশা পড়তে পারে। গত ২৪ ঘণ্টায় দেশের সর্বনিম্ন তাপমাত্রা ছিল বদলগাছিতে ৭.৬ ডিগ্রি সেলসিয়াস। এ ছাড়া এখনও দেশের ১৬ অঞ্চলের তাপমাত্রা ১০ ডিগ্রির মধ্যেই আছে বলে জানিয়েছে আবহাওয়া অধিদপ্তর। এর মধ্যে রাজারহাটে ৮.১, সৈয়দপুরে ৮.২, রংপুরে ৮.৩, রাজশাহী ও ঈশ্বরদীতে ৮.৬, ডিমলা ৮.৮, দিনাজপুরে ৮.৯, তেঁতুলিয়ায় ৯.৬, চুয়াডাঙ্গায় ৯.৯, বগুড়া ১০, তাড়াশে ১০.২, ময়মনসিংহে ১০.৭, শ্রীমঙ্গলে ১০.৪, কুমারখালিতে ১০.৫ ডিগ্রি সেলসিয়াস তাপমাত্রা রেকর্ড করা হয়েছে। আবহাওয়া অধিদপ্তর জানায়, উপমহাদেশীয় উচ্চচাপ বলয়ের বর্ধিতাংশ বিহার ও তৎসংলগ্ন এলাকায় অবস্থান করছে। মৌসুমের স্বাভাবিক লঘুচাপ দক্ষিণ বঙ্গোপসাগরে অবস্থান করছে। এর বর্ধিতাংশ উত্তর বঙ্গোপসাগর পর্যন্ত বিস্তৃত রয়েছে। আগামী তিন দিনে আবহাওয়ার উল্লেখযোগ্য কোনো পরিবর্তন নেই।