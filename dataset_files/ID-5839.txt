গত অর্ধশতাব্দীতে বৈরী আবহাওয়ার কারণে ২০ লাখ মানুষের মৃত্যু হয়েছে বলে জানিয়েছে জাতিসংঘের বিশ্ব আবহাওয়া সংস্থা (ডব্লিউএমও)। সোমবার প্রকাশিত সংস্থাটির নতুন পরিসংখ্যানে আরও বলা হয়েছে, এ সময়ে চরম আবহাওয়ায় অর্থনৈতিক ক্ষতি হয়েছে ৪ দশমিক ৩ ট্রিলিয়ন ডলার। ডব্লিউএমও বলছে, ১৯৭০ থেকে ২০২১ সাল পর্যন্ত ১১ হাজার ৭৭৮টি আবহাওয়া-সম্পর্কিত বিপর্যয় ঘটেছে। প্রতিবেদনে দেখা গেছে, এ দুর্যোগের কারণে বিশ্বব্যাপী ৯০ শতাংশের বেশি মৃত্যুর ঘটনা ঘটেছে উন্নয়নশীল দেশগুলোতে। ডব্লিউএমও প্রধান পেটেরি তালাস বলেন, দুর্ভাগ্যবশত আবহাওয়া, জলবায়ু এবং পানি-সম্পর্কিত বিপদের ধাক্কাগুলো টের পাবে সবচেয়ে দুর্বল সম্প্রদায়গুলো। গত সপ্তাহে ঘূর্ণিঝড় মোকার উদাহরণ টেনে তালাস বলেন, তীব্র ঝড় ব্যাপক ধ্বংসলীলা চালিয়েছে। এতে সবচেয়ে ক্ষতিগ্রস্ত হয়েছে দরিদ্ররা। প্রাথমিক সতর্কতা ব্যবস্থা এবং সমন্বিত দুর্যোগ ব্যবস্থাপনা উল্লেখযোগ্যভাবে মানুষের প্রাণহানি কমিয়েছে বলেও জানান তালাস। অতীতে মোকার মতো দুর্যোগের সময় মিয়ানমার ও বাংলাদেশে ১০ হাজার থেকে কয়েক লাখ মানুষের মৃত্যু হয়েছিল। এদিকে, মিয়ানমারে অতি প্রবল ঘূর্ণিঝড় মোকার তাণ্ডবে প্রায় আট লাখ মানুষ ক্ষতিগ্রস্ত হয়েছে বলে জাতিসংঘ জানিয়েছে। এদের সবার জরুরি খাদ্য ত্রাণ ও অন্যান্য সাহায্য দরকার বলে জানিয়েছে বিশ্ব সংস্থাটি। মিয়ানমারের সামরিক সরকার বলছে, সর্বশেষ ঘূর্ণিঝড়ে তাদের দেশে ১৪৫ জনের মৃত্যু হয়েছে। যদিও সংখ্যাটি আরও বেশি হওয়ার আশঙ্কা রয়েছে। খবর- আল-জাজিরার।