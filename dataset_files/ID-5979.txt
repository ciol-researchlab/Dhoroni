বিদ্যুৎ জ্বালানি ও খনিজ সম্পদ প্রতিমন্ত্রী নসরুল হামিদ বলেছেন, ‘পরিচ্ছন্ন ও সবুজ পৃথিবী গড়তে জৈব জ্বালানির ব্যবহার বাড়াতেই হবে। জৈব জ্বালানি গ্রিনহাউস গ্যাস কমিয়ে জলবায়ু পরিবর্তনের প্রভাব হ্রাস করার একটি টেকসই কৌশলগত সমাধান দেয়।’ প্রতিমন্ত্রী শনিবার ভারতের গোয়াতে জি-২০ উপলক্ষে ‘এনার্জি ট্রানজিশন মিনিস্টারিয়াল মিটিং’-এর সাইড লাইন মিটিং-এ ‘গ্লোবাল বায়োফুয়েলস অ্যালায়েন্সের শুভ উদ্বোধন’ অনুষ্ঠানে বক্তব্যকালে এসব কথা বলেন। তিনি বলেন, ‘এই গ্লোবাল বায়োফুয়েলস অ্যালায়েন্সের প্রতি বাংলাদেশের সমর্থন রয়েছে।’ তিনি আশা করেন, এই জোট কাজের পথ সুগম করতে একত্রে একটি ভার্চুয়াল মার্কেটপ্লেস তৈরি করবে এবং একই সঙ্গে প্রযুক্তি প্রদানকারীদেরকে শেষ ব্যবহারকারীদের সঙ্গে সংযুক্ত করবে। আয়োজকরা জানান, বায়োফুয়েলস অ্যালায়েন্সের লক্ষ্য হবে টেকসই জৈব জ্বালানির ব্যবহার ও পরিবহন খাতের জন্য কাজ করা, বাজার ব্যবস্থাকে শক্তিশালী করা, বিশ্বব্যাপী জৈব জ্বালানি বাণিজ্যকে সহজতর করা এবং বিশ্বব্যাপী জাতীয় জৈব জ্বালানি কর্মসূচির জন্য প্রযুক্তিগত সহায়তার ব্যবস্থা করা। ভারতের পেট্টোলিয়াম ও প্রাকৃতিক গ্যাস বিষয়ক মন্ত্রী হারদীপ সিং পুরি, ব্রাজিলের খনি ও জ্বালানি মন্ত্রী আলেকজান্দ্রে সিলভেরা ডি অলিভেরা, ইতালির পরিবেশ ও জ্বালানি নিরাপত্তা বিষয়ক মন্ত্রী গিল্বার্টু পিচেট্টু ফ্রাতিন, সংযুক্ত আরব আমিরাতের জ্বালানি ও অবকাঠামো বিষয়ক মন্ত্রী সোহাইল মোহামেদ আল মাঝরোই বক্তব্য রাখেন।