তেল কিংবা ব্যাটারি নয়, মস্ত এক ট্রাক্টর চলে গোবরে। ‘বেনামান’ নামের একটি ব্রিটিশ কোম্পানি তৈরি করেছে এমনই একটি ট্রাক্টর যা সম্পূর্ণ রূপে গোবর দ্বারা চালিত। সংস্থার দাবি, এটিই বিশ্বের প্রথম সম্পূর্ণ গোবরচালিত ট্রাক্টর। পরিবেশ দূষণ কমাতে অহরহ জীবাশ্ম জ্বালানির ব্যবহার কমানোর পরামর্শ দিচ্ছেন পরিবেশবিদরা। এমন একটি সময়ে এই ট্র্যাক্টর পরিবেশ রক্ষায় বড় ভূমিকা নিতে পারে বলেও দাবি সংস্থার। ট্র্যাক্টরটির নাম রাখা হয়েছে টি৭। সংস্থার তরফ থেকে জানানো হয়েছে, গোবর থেকে যে মিথেন গ্যাস উৎপন্ন হয়, তা-ই ব্যবহার করা হয় এই ট্র্যাক্টরে। মূল গাড়ির পিছনেই রয়েছে একটি ‘ক্রায়োজেনিক ট্যাঙ্ক’। এখানে মিথেন গ্যাস শীতল করে হিমাঙ্কের ১৬২ ডিগ্রি নীচে তরল মিথেন তৈরি করা হয়। আর এই তরল মিথেনের দহনের মাধ্যমেই শক্তি উৎপাদিত হয় ট্র্যাক্টরে। ডিজেলে যে পরিমাণ শক্তি উৎপাদিত হয়, মিথেন থেকেও একই পরিমাণ শক্তি উৎপাদিত হয়। মিথেন গ্যাস শীতল করে হিমাঙ্কের ১৬২ ডিগ্রি নীচে তরল মিথেন তৈরি করা হয়। ছবি: সংগৃহীত যে সংস্থা ট্র্যাক্টরটি বাজারে আনছে সেই সংস্থার এক কর্তার দাবি, কৃষিক্ষেত্রকে কার্বনমুক্ত করতে বড় পদক্ষেপ হতে পারে এই ট্র্যাক্টর। কৃষি ও পশুপালনের ক্ষেত্রে গোবর এমন একটি জিনিস যার একাধিক ব্যবহার রয়েছে। জ্বালানি হিসাবে বহু দেশেই গোবর থেকে তৈরি বিভিন্ন জিনিস ব্যবহার করা হয়। সেই পদ্ধতিকেই আরও আধুনিক করা হয়েছে এই ট্র্যাক্টরের ক্ষেত্রে। গোবরচালিত ট্র্যাক্টর ছাড়াও প্রাকৃতিক গ্যাসচালিত ট্র্যাক্টরও বাজারে এনেছে সংস্থাটি।