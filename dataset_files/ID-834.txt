দিল্লির পুরভোটের গণনা হতে চলেছে বুধবার। তার আগে জাতীয় রাজধানী অঞ্চলের মুখ্যমন্ত্রী অরবিন্দ কেজরীওয়ালের সরকার বায়ুদূষণ নিয়ন্ত্রণে আবার পদক্ষেপ করল। দিল্লির রাস্তায় বিএস থ্রি পেট্রল এবং বিএস ফোর ডিজেল গাড়ি চলাচলের উপর শুক্রবার পর্যন্ত বহাল রাখা হল নিষেধাজ্ঞা। তবে সরকারি এবং পুরভোটের কাজে ব্যবহৃত গাড়ির পাশাপাশি জরুরি পরিষেবার কাজে যুক্ত বিএস থ্রি পেট্রল এবং বিএস ফোর গাড়িগুলিকে এ বিষয়ে ছাড় দেওয়া হয়েছে। দিল্লি সরকারের তরফে জানানো হয়েছে, জাতীয় রাজধানী অঞ্চল (এনসিআর)-এর বাতাসের মান নির্ণায়ক কেন্দ্রীয় কমিশন (সিএকিউএম)-এর সুপারিশ মেনে ‘গ্রেডেড রেসপন্স অ্যাকশন প্ল্যান’ (জিআরএপি)-র তৃতীয় পর্যায়ের আওতায় এই পদক্ষেপ করা হয়েছে। দূষণের কথা ভেবে দিল্লির রাস্তায় বেশ কিছু যানবাহন চলাচলের উপর নিষেধাজ্ঞা জারি করা হয়েছিল নভেম্বরে। দিল্লি সরকারের নির্দেশিকায় বলা হয়েছিল, বিএস থ্রি পেট্রল এবং বিএস ফোর ডিজেল গাড়ি চলাচল করতে পারবে না। সেই সঙ্গে বলা হয়েছিল, নিয়ম ভাঙলে ২০ হাজার টাকা জরিমানা করা হবে।