রাজধানীর রাস্তায় প্রতিদিন গড়ে ৪০টি ব্যক্তিগত গাড়ি নামছে বলে জানিয়েছে ঢাকা পরিবহন সমন্বয় কর্তৃপক্ষ (ডিটিসিএ)। শনিবার (২১ সেপ্টেম্বর) জাতীয় প্রেস ক্লাবে বিশ্ব গাড়িমুক্ত দিবস উপলক্ষে আয়োজিত আলোচনা সভায় এ তথ্য জানানো হয়। ডিটিসিএর তথ্য অনুসারে, বর্তমানে ঢাকার রাস্তায় ৭ লাখ মোটরবাইক এবং ২ লাখ ৮৭ হাজার ব্যক্তিগত গাড়ি চলাচল করছে। রাজধানীতে চলাচলকারী এসব গাড়িতে নগরের মাত্র ১০ শতাংশ মানুষ যাতায়াত করতে পারে বলে জানান ডিটিসিএর নির্বাহী পরিচালক খন্দকার রাকিবুর রহমান। ক্রমবর্ধমান ব্যক্তিগত গাড়ির কারণে যানজট আরও বাড়ার আশঙ্কা করে তিনি বলেন, "যানজটের কারণে লাখ লাখ কর্মঘণ্টা নষ্ট হচ্ছে এবং দূষণ বাড়ছে।" মেট্রোরেল, এক্সপ্রেসওয়ে অবকাঠামোর মতো বেশ কয়েকটি প্রকল্পের সমাপ্তির পর ব্যক্তিগত গাড়ি নিয়ন্ত্রণে পদক্ষেপ নেওয়া হবে বলে জানান রাকিবুর। তিনি বলেন, বর্তমানে শহরের ৮০ শতাংশ যাত্রী পাঁচ কিলোমিটারের মধ্যে ভ্রমণ করেন। তাদের মধ্যে অর্ধেক আবার দুই কিলোমিটারের মধ্যেই ভ্রমণ করেন।