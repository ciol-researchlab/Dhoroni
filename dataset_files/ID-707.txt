২০২২ সালের জানুয়ারি মাস থেকে খাল সংস্কারের কাজ শুরু হয়েছিল। ঠিক হয়েছিল, ২০২৩-এর অক্টোবরের মধ্যে সেই কাজ শেষ করে ফেলা হবে। কিন্তু নির্ধারিত সময়ের ছ’মাস পরেও ওই কাজ শেষ হয়নি। তাই এ বার মণিখাল সংস্কারের সময়সীমা বেঁধে দিল জাতীয় পরিবেশ আদালত। সম্প্রতি এই মামলার নিষ্পত্তি করে আদালত আগামী বর্ষার আগে মণিখাল সংস্কার করতে রাজ্যকে নির্দেশ দিয়েছে। তারা জানিয়েছে, জুন থেকে বর্ষা শুরু হওয়ার সম্ভাবনা আছে। তাই ৩১ মে-র মধ্যে মণিখাল পরিষ্কারের কাজ শেষ করতে হবে। প্রসঙ্গত, অল্প বৃষ্টিতেই এই খাল সংলগ্ন এলাকা জলমগ্ন হয়ে পড়ে। দুরবস্থায় পড়েন স্থানীয়েরা। পাশাপাশি, একাধিক দিক যেমন মণিখালে জলের প্রবাহ কমে যাওয়া, খাল সংলগ্ন‌ এলাকায় জবরদখল—এমন নানা বিষয়কে কেন্দ্র করে পরিবেশ আদালত স্বতঃপ্রণোদিত হয়ে ২০২১ সালে মামলা দায়ের করে। রাজ্যের মুখ্যসচিব, পরিবেশ দফতর, পুর ও নগরোন্নয়ন দফতর, কলকাতা পুরসভা, মহেশতলা পুরসভা, কেন্দ্রীয় ও রাজ্য দূষণ নিয়ন্ত্রণ পর্ষদ ও কেন্দ্রীয় পরিবেশ, বন ও জলবায়ু পরিবর্তন মন্ত্রককে এই মামলায় যুক্ত করা হয়েছিল। সব পক্ষের যুক্তি শোনার পরেই এই নির্দেশ দিয়েছে আদালত।