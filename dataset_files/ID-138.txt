বায়ু দূষণের কারণে ভারতের দিল্লিজুড়ে ছড়িয়ে পড়েছে ধোঁয়ার স্তর। এ কারণে ঢাকা পড়েছে তাজমহলও। ধোঁয়ার কারণে কাছাকাছি গিয়েও এটি দেখতে পাচ্ছেন না পর্যটকরা। এনিয়ে হতাশা প্রকাশ করেছেন অনেকেই। এক প্রতিবেদনে এ তথ্য জানিয়েছে ভারতের সংবাদমাধ্যম টাইমস অব ইন্ডিয়া। প্রতিবেদনে বলা হয়, উত্তর ভারতে বায়ু দূষণ বেড়েছে। ধোঁয়ার ঘন স্তর ছেয়ে গেছে আগ্রাতেও। পর্যটকরা তাজমহলের সামনে গিয়ে এটি দেখতে পারছেন না। সোমবার আগ্রা জেলা ম্যাজিস্ট্রেট ভানু চন্দ্র গোস্বামী শহরের ক্রমবর্ধমান বায়ু দূষণ নিয়ন্ত্রণে প্রয়োজনীয় পদক্ষেপ নেওয়ার নির্দেশ দিয়েছেন। এক পর্যালোচনা সভায় কর্মকর্তাদের বিভিন্ন নির্দেশনা দেন তিনি। এজন্য তাজমহলের আশপাশে পানি ছিটাতে সংশ্লিষ্ট কর্তৃপক্ষকে নির্দেশ দেন। তাজমহল এলাকায় ভ্রমণ সহায়ক হিসেবে কাজ করেন শাকিল রফিক। তিনি বলেন, “পর্যটকরা ছবি তুলতে চাইলেও ধোঁয়ার কারণে সেটি দেখা যাচ্ছে না।” রফিক বলেন, “রবিবার, আমি জার্মানি থেকে আসা এক বয়স্ক দম্পতির সঙ্গে ছিলাম। আমরা সকাল ৮টায় স্মৃতিস্তম্ভ পরিদর্শন করেছি। কিন্তু দূর থেকে তাজকে ঠিকমতো দেখতে পারিনি। এটা তাদের হতাশ করেছে।” তিনি বলেন, “পোল্যান্ডের কিছু পর্যটকও একই অভিজ্ঞতার শিকার হয়েছেন। সকালে মুঘল আমলের স্মৃতিসৌধের দৃশ্য দেখতে না পারায় তাদের সেখানে যেতে হয়েছে দুপুরের দিকে।” আগ্রার ট্যুরিজম গিল্ডের সভাপতি রাজীব সাক্সেনা বলেছেন, “এটি পর্যটকদের জন্য একটি গুরুতর উদ্বেগের বিষয়। মার্কিন যুক্তরাষ্ট্র থেকে চার পর্যটক তাজমহল পরিদর্শন করার পরে আগ্রার অন্যান্য স্মৃতিস্তম্ভের একটি সফর বাতিল করেছেন। কারণ তারা কোনোকিছুই সঠিকভাবে দেখতে পাচ্ছেন না।” সাক্সেনা আরও বলেন, “তাজমহলের কাছাকাছি নির্মাণ কার্যক্রম চলায় গত তিন বছরে পরিস্থিতি আরও খারাপ হয়েছে।” উত্তরপ্রদেশের পরিবেশের দূষণ নিয়ন্ত্রণ বোর্ডের আগ্রার আঞ্চলিক কর্মকর্তা ড. বিশ্বনাথ শর্মার সঙ্গে যোগাযোগ করা হলে তিনি বলেন, “বায়ু দূষণ নিয়ন্ত্রণে ব্যবস্থা নেওয়া হচ্ছে। সরকারি সংস্থাকে প্রধানত তাজমহলের কাছাকাছি নির্মাণস্থলে পানি ছিটিয়ে দিতে বলা হয়েছে। এছাড়া, বর্জ্য শহরে পোড়ানো নিষিদ্ধ ও কর্তৃপক্ষকে আইন লঙ্ঘনকারীদের শাস্তি দিতে বলা হয়েছে।” তিনি বলেন, “যেসব জায়গায় যানজট হয়, সেখানে দুর্ভোগ নিরসনে ব্যবস্থা নিতে বলা হয়েছে।” দয়ালবাগ এডুকেশনাল ইনস্টিটিউটের সহকারী অধ্যাপক এবং স্থানীয় পরিবেশবিদ রঞ্জিত কুমার বলেন, “পাঞ্জাব ও হরিয়ানার খামারে আগুন থেকে নির্গত হওয়া আগ্রার বায়ুর গুণমানকে প্রভাবিত করেছে। তাজমহল যমুনা নদীর তীরে অবস্থিত। যমুনা ও গঙ্গা অববাহিকা এলাকায় হওয়ার কারণে এটি ভ্যাকুয়াম হিসাবে কাজ করে। দূষিত বায়ু এই বেসিনের মধ্য দিয়ে পরিবাহিত হয়। ইন্দো-গাঙ্গেয় অববাহিকায় অবস্থিত আগ্রার মতো শহর এই কারণে দূষিত হয়ে যায়।” তিনি বলেন, “আগ্রা অঞ্চলে বায়ু দূষণ ও ধোঁয়া বৃদ্ধি তাজমহলের সাদা মার্বেলের পৃষ্ঠকে ক্ষতিগ্রস্ত করতে পারে।”