পুজোয় ‘ডিউটি’ করতে গিয়ে পরিবেশরক্ষার বার্তা দিতে অভিনব রাস্তা অবলম্বন করলেন শিলিগুড়ি পুলিশ কমিশনারেটের অ্যাসিস্ট্যান্ট কমিশনার শেখ আজাদ হোসেন। মণ্ডপে মণ্ডপে ব্যাটারিচালিত সাইকেল নিয়ে ঘুরলেন তিনি। তাতে পরিবেশরক্ষাও হল, আবার যানজটও এড়ানো গেল। এ বারের পুজোয় প্রথম দিন থেকেই সাইকেল নিয়ে ‘ডিউটি’ করেছেন আজাদ। মণ্ডপে ঘুরে ঘুরে নিরাপত্তা পরিস্থিতি খতিয়ে দেখেন তিনি। সেই সঙ্গে পরিবেশরক্ষার বার্তাও দেন। ব্যাটারিচালিত হওয়ায় ওই সাইকেল থেকে পরিবেশ দূষিত হওয়ার কোনও সম্ভাবনা নেই। আজাদের সাইকেল কখনও ব্যাটারির সাহায্যে এগিয়েছে, কখনও আবার প্যাডেলে চাপ দিয়ে ঘুরে বেড়িয়েছেন তিনি। ভিড় পাশ কাটিয়ে দিব্যি কর্তব্য পালন করেছেন। পুলিশকর্তাকে সাইকেল চালাতে দেখে কৌতূহল তৈরি হয়েছে এলাকার মানুষের মধ্যে। তাঁকে দেখতে কোনও কোনও মণ্ডপে ছিল উৎসাহীদের ভিড়। আজাদ বলেন, ‘‘ব্যাটারি চালিত সাইকেল পরিবেশবান্ধব। ইচ্ছা হলে ব্যাটারিতে চালাই, ইচ্ছা হলে প্যাডেলে। গাড়ির ধোঁয়া থেকে মুক্তি পাওয়া যায়। পরিবেশরক্ষার বার্তা মানুষের কাছে পৌঁছে দেওয়াই আমার লক্ষ্য।’’ তবে চাকরির স্বার্থে আজাদ গাড়িটিকেও সম্পূর্ণ বর্জন করতে পারেননি। তিনি বলেন, ‘‘যে হেতু পুলিশের ডিউটি, কখন কোথায় জরুরি পরিস্থিতি তৈরি হয়, বলা যায় না। তাই গাড়ি থাকছেই। তবে সময় পেলেই এ ভাবে সাইকেল নিয়ে আমি ঘুরতে বেরোই।’’