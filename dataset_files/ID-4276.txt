উঁচু উঁচু ভবনের চাপে যুক্তরাষ্ট্রের নিউইয়র্ক শহর আশপাশে জলাশয়ের পানিতে তলিয়ে যেতে বসেছে বলে জানিয়েছেন গবেষকরা। এক প্রতিবেদনে এ তথ্য জানিয়েছে মার্কিন সংবাদমাধ্যম সিএনএন। ইউএস জিওলজিক্যাল সার্ভে ও ইউনিভার্সিটি অব রোড আইল্যান্ডের ভূতাত্ত্বিক বিশেষজ্ঞদের দ্বারা পরিচালিত এক গবেষণায় এমন তথ্য উঠে এসেছে। গবেষণাপত্রটি প্রকাশ হয়েছে আর্থ ফিউচারে। এতে বলা হয়েছে, উপগ্রহ থেকে পাওয়া তথ্যে গবেষকরা দেখেছেন শহরটি প্রতিবছর ১-২ মিলিমিটার হারে ডুবে যাচ্ছে। আর এর কারণ হিসেবে সুউচ্চ ভবনের ওজনকেই উল্লেখ করা হয়েছে। গবেষণায় ম্যানহাটনের মতো এলাকা তলিয়ে যাওয়ার হার বেশি বলেও জানানো হয়। এছাড়া উদ্বেগ রয়েছে ব্রুকলিন ও কুইন্সের জন্যও। এ হার যুক্তরাষ্ট্রের আটলান্টিক উপকূলের বৈশ্বিক গড় থেকে ৩ থেকে ৪ গুণ বেশি। আবার এর সঙ্গে আছে বৈশ্বিক তাপমাত্রা বৃদ্ধির ফলে সমুদ্রের উচ্চতা বৃদ্ধির ঝুঁকি। গবেষণা বলছে, নিউইয়র্কে থাকা ১০ লাখেরও বেশি ভবনের ওজন ১ হাজার ৭০০ কোটি পাউন্ডের বেশি। সায়েন্স অ্যালার্টের এক প্রতিবেদনেও একই তথ্য দেওয়া হয়েছে। যদিও গবেষকরা এই ভর মাপার ক্ষেত্রে রাস্তাঘাট, ব্রিজ, ফুটওভার, রেল ট্র্যাকের মতো স্ট্রাকচার বাদ দিয়েছিলেন। এ ছাড়া এই শহরে ৮৪ লাখ লোকের বাস, তাদের জন্য থাকা যানবাহন, ফার্নিচার এগুলোও ওজন গণনা থেকে বাদ দেওয়া হয়েছে। গবেষকরা কেবল ভবনগুলোর ভরই ধরেছেন। পরে তা অভিকর্ষের টানের সঙ্গে তুলনা করে ভবনের ভরকে নিম্নমুখী চাপে পরিণত করেছে। এরপরই তারা বুঝতে পেরেছেন নিউইয়র্ক সিটির দ্রুত নেমে যাওয়ার সঙ্গে এই ভবনগুলোর সম্পর্ক রয়েছে। যুক্তরাষ্ট্রের ভূতাত্ত্বিক জরিপের প্রধান গবেষক টম পার্সনস গবেষণাপত্রে লিখেছেন, নিউইয়র্ক সিটির বাসিন্দাদের জলাবদ্ধতার মতো বিপদের ঝুঁকি বাড়ছে। উঁচু ভবন ভবিষ্যতে বন্যার ঝুঁকিকে তরান্বিত করছে। তিনি আশা করেন, তার এই গবেষণা ফলাফল নিউইয়র্ক শহরের ক্রমবর্ধমান বন্যার ঝুঁকি ও সমুদ্রপৃষ্ঠের উচ্চতা বৃদ্ধি প্রশমন করার প্রচেষ্টাকে উৎসাহিত করবে।