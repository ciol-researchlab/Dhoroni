পরিবেশ দূষণে মারাত্মকভাবে বিপর্যস্ত হয়ে পড়েছে গাজীপুর জেলা। বর্তমানে জেলার একটি জলাশয়ও দূষণমুক্ত নেই। বিভিন্ন কারণে দূষিত হয়ে পড়েছে গাজীপুর জেলার জলাশয়গুলো। এসবের মধ্যে রয়েছে জলাশয়গুলো সংকুচিত হওয়া, দখল হওয়া, কারখানা ও গৃহস্থালি বর্জ্য ফেলা, বনের জমিতে কারখানা, বসতবাড়ি, পার্ক নির্মাণ, শালসহ প্রাকৃতিক বনজ গাছ কেটে ভিন্ন প্রজাতির গাছ রোপণ করা ইত্যাদি। সোমবার (৭ নভেম্বর) বেলা ১২টায় গাজীপুরের পিটিআই ক্যাম্পাসের শহীদ আহসান উল্লাহ মাস্টার অডিটোরিয়ামে এক গণশুনানির আয়োজন করা হয়। সেখানে জলাশয় দূষণের কারণ তুলে ধরেন বিভিন্ন শ্রেণি-পেশার মানুষ। গণশুনানির আয়োজন করে পরিবেশবাদী সংগঠন বেলা, নদী পরিব্রাজক দল, সিএএফওডি, সুইডেন সেভরিজ। আরও পড়ুন- পরিবেশ দূষণকারীদের নাম ওয়েবসাইটে প্রকাশের নির্দেশ এতে অংশ নিয়ে ভাওয়াল বদরে আলম সরকারি কলেজের অধ্যাপক অসীম বিভাকর বলেন, “গাজীপুরের পরিবেশ স্বাভাবিক করতে হলে জনগণের অংশগ্রহণে প্রশাসনের নিয়মিত মনিটরিং ও আইনের যথাযথ প্রয়োগ ঘটাতে হবে। প্রধানমন্ত্রীর নির্দেশনা রয়েছে, কৃষি জমিতে কারখানা ও ঘর নির্মাণ করা যাবে না।” গাজীপুর ইতিহাস ঐতিহ্য উন্নয়ন-এর চেয়ারম্যান প্রকৌশলী শামসুল হক বলেন, “জলাশয় আইনের কারণে বিজিএমইএ'র ৫০০ কোটি টাকার ভবনটি ভেঙে ফেলা হয়েছে। কাগজপত্রে গাজীপুরের জনসংখ্যা দেখানো হয় ২৬ লাখ। কিন্তু বাস্তবে রয়েছে ৭০ লাখ। ২৬ লাখ জনগোষ্ঠীর বর্জ্যের জন্য প্রতিদিন ৭০ শতক জায়গার প্রয়োজন। অথচ এখন পর্যন্ত অপরিকল্পিতভাবে সড়ক ও জনপথের জায়গায় দিনের পর দিন বর্জ্য ফেলে যাচ্ছে সিটি কর্পোরেশন।” নদী পরিব্রাজক দলের গাজীপুরের সভাপতি মোশারফ হোসেন বলেন, “মোগরখালের পাড়ে মাদ্রাসা-মসজিদসহ নানান স্থাপনা নির্মাণ করা হচ্ছে। মোগরখালটি ৯টি গ্রামের বুক চিরে প্রবাহিত। খালের দুই পাশে ২০টি গ্রামের উপকারভোগী মানুষ রয়েছেন। হাজার হাজার একর জমি আবাদ হয় খালের পানি দিয়ে। যদিও আমরা এখন আর কৃষি জমি আবাদ করতে পারছি না। সম্প্রতি খালের ওপর একটি ব্রিজ নির্মাণ করে খালের প্রবাহ উল্টোদিকে ঘোরানো হয়েছে। ব্রিজটি খালের পানি প্রবাহের দিকে করার অনুরোধ করছি।” আরও পড়ুন- পরিবেশ দূষণ: চট্টগ্রামে ৫ কারখানাকে ১৮ লাখ টাকা জরিমানা শ্রীপুর উপজেলা নদী পরিব্রাজক দলের সাধারণ সম্পাদক মো. খোরশেদ আলম বলেন, “ঢাকা-ময়মনসিংহ মহাসড়কের পরিবেশ দূষণরোধে পরিবেশ অধিদপ্তরের লোকজন কখনো ভূমিকা রাখতে যায়নি। শ্রীপুর পৌর এলাকার আসওয়াদ গার্মেন্টসসহ একাধিক কারখানা দিনের পর দিন রাসায়নিক বর্জ্যে পরিবেশ দূষণ করছে। নম্বরবিহীন ড্রাম ট্রাক দিয়ে কল কারখানার বর্জ্য দিনে অথবা রাতের আঁধারে শ্রীপুরের লবনদহ খালের গড়গড়িয়া মাস্টারবাড়ী ব্রিজ থেকে ফেলা হয়। মুলাইদ এলাকার আকিজ কেমিক্যাল কারখানার বর্জ্য নিয়মিত ওই খালে ফেলা হচ্ছে।” তিনি আরও বলেন, “টঙ্গী থেকে ময়মনসিংহের ভালুকা পর্যন্ত যতগুলো কেমিক্যাল কারখানা রয়েছে সবগুলোর বর্জ্য শ্রীপুরের গড়গড়িয়া মাস্টারবাড়ী লবণদহ ব্রিজ থেকে ফেলা হচ্ছে। এটি প্রতিরোধের জন্য মহাসড়ক দিয়ে আসা সেসব ট্রাকগুলো চিহ্নিত করে আটকে আইনি ব্যবস্থা গ্রহণ করতে হবে।” তিনি বলেন, “৮৩টি রেইনট্রি কড়ই গাছ রোপণের পর ৫৩টি বেঁচে ছিল। পরে বিষাক্ত দূষণে সবগুলো মৃত গাছ এখন দাঁড়িয়ে রয়েছে।” আরও পড়ুন- পরিবেশবান্ধব পোশাক কারখানায় শীর্ষে বাংলাদেশ রোভারপল্লী ডিগ্রী কলেজের সহকারী অধ্যাপক আমীর হোসেন বলেন, “বন বিভাগের স্থানীয় লোকজনই মনিপুরের বন ধ্বংস করছে। তারা ১৫/২০ ফুট বনের জমি ৫০ থেকে এক লাখ টাকার বিনিময়ে বাড়ি করার অনুমতি দিচ্ছে। শিল্প মালিক যারা বন দখল করছেন, রিসোর্ট পার্ক তৈরি করছেন সেসব রাঘব বোয়ালদের বিরুদ্ধে বন মামলা হয় না। তাদের সংখ্যা খুব কম। মামলার শিকার হচ্ছে এলাকার নিরীহ সাধারণ মানুষ, যারা দখলের প্রতিবাদ করে। এলাকার লোকজন দখলের প্রতিবাদ করেন, বাইরে থেকে এসে কেউ বন দখলের প্রতিবাদ করেন না।” গাজীপুরের বঙ্গবন্ধু শেখ মুজিবুর রহমান কৃষি বিশ্ববিদ্যালয়ের ডেপুটি রেজিস্ট্রার আব্দুল্লাহ মৃধা বলেন, “বিশ্ববিদ্যালয় ক্যাম্পাসের পাশ দিয়ে খালের পানিতে বিষাক্ত বর্জ্য প্রবাহিত হচ্ছে। তার প্রভাবে গবেষণাগারের মাছের মধ্যে এমন রোগ হয় যা টেস্ট করে পাওয়া যায় না। অর্গানিক পরিবর্তন করে এমনটি হয়েছে। গরুর জন্য চাষ করা ঘাসের মধ্যে এমন কিছু বিষ দেখা গেছে যা গাভী খাওয়ার পর দুধ পর্যন্ত বিষাক্ত হয়ে উঠেছে।” আরও পড়ুন- পরিবেশবিদ: রাজধানীতে বস্তিতে বসবাস ৪৪% মানুষের বাড়িয়া গ্রামের মোসলেম উদ্দিন বলেন, “বাড়িয়ার নদী ও খালগুলোর পানি দিয়ে আগে চাষাবাদ করা হতো। পানি বিষাক্ত হওয়ায় এখন যেকোনো ফসলের চারা পচে যাচ্ছে। প্রাকৃতিক মাছগুলো এখন আর চোখেও দেখা যায় না।” শ্রীপুর উপজেলা নদী পরিব্রাজক দলের সহ-সভাপতি মহসীন বলেন, “ব্যাটারি কারখানার বিষাক্ত ধোয়া ও বর্জ্যে কেওয়া সরকারি প্রাথমিক বিদ্যালয়ের শিক্ষার্থীসহ ওই এলাকার মানুষ অসহনীয় দুর্ভোগ পোহাচ্ছে ওই কারখানার আশপাশের লোকদের পরীক্ষা করে দেখা গেছে ২০% মানুষ ক্যান্সারে আক্রান্ত হয়েছেন।” গাজীপুর মহানগরের সাহাপাড়া এলাকার বাসিন্দা কাজী বদরুত আলম মনির বলেন, “গাজীপুর শহরের জোড়পুকুর, সিটি করপোরেশন ভবনের উত্তর পাশের পুকুর, ফায়ার সার্ভিস অফিস সংলগ্ন টাঙ্কিরপাড়া পুকুর, কালীবাড়ি পুকুর, রাণী বিলাসমনি পুকুরের মধ্যে বেশ কয়েকটি দখল এবং কিছু মৃতপ্রায় হয়ে উঠেছে।” আরও পড়ুন- ‘প্লাস্টিক বর্জ্যে মারাত্মক পরিবেশ ঝুঁকিতে কক্সবাজার' জেলে আব্দুল খালেক বলেন, “আগে গাজীপুরের জলাশয়গুলো থেকে মাছ ধরে বিক্রি করে সংসার চালাতাম। এখন এসব জলাশয়ে মাছ পাওয়া যায় না। পেশাও পরিবর্তন করতে পারছি না। খুব দুঃখ কষ্টে দিন যাপন করছি।” গাজীপুরের জেলা প্রশাসক (ডিসি) আনিছুর রহমান শুনানিতে অংশগ্রহণকারীদের বক্তব্যের সঙ্গে একমত পোষণ করেন। তিনি বলেন, “জেলায় সরকারের একজন প্রতিনিধি হিসেবে আমার অনেক দায় রয়েছে। ৩০ বছরে গাজীপুরে অর্থনৈতিক ট্রান্সফরমেশন হয়েছে। আগে জলাশয়ের যে প্রবাহ খাল বিলে ছিল এখন আর নেই। আমার সীমাবদ্ধতার মধ্য দিয়ে বিভিন্ন সময় ভ্রাম্যমাণ আদালত পরিচালনা করে দোষীদের নিবৃত করার চেষ্টা করছি।” তিনি আরও বলেন, “মোগরখালের একটি অংশে ব্যক্তিগত জায়গা রয়েছে। আমরা সেটি খুলে দিতে পারিনি।” আরও পড়ুন- মিলের বর্জ্যে দূষিত চন্দনা-বারাশিয়া: মালিকের দাবি, ওই পানি খাওয়াও যায় একটি গণমাধ্যমের উদ্ধৃতি দিয়ে তিনি বলেন, “সিটি কর্পোরেশনের ২০৬টি পুকুর বেদখল হয়ে গিয়েছিল। সেখানে ইতোমধ্যে আমরা ৮টি পুকুর উদ্ধার করেছি। আমার কাছে এনফোর্স করার মতো সুযোগ রয়েছে কিন্তু স্থায়ীকরণের মতো বাজেট আমার কাছে নেই। পানি উন্নয়ন বোর্ডের সঙ্গে মিটিং করে সব পুকুরগুলোকে একটি প্রকল্পের আওতায় আগের অবস্থায় ফিরিয়ে আনার চেষ্টা করছি। জেলা প্রশাসন হাজার হাজার ইস্যু নিয়ে কাজ করছে।” পরিবেশবাদী সংগঠন বেলা, নদী পরিব্রাজক দল, সিএএফওডি, সুইডেন সেভরিজ'র আয়োজনে গণশুনানি অনুষ্ঠিত হয়। “পরিবেশ দূষণে বিপর্যস্ত গাজীপুর” শিরোনামে শুনানিতে বেলা'র প্রধান নির্বাহী সৈয়দা রিজওয়ানা হাসানের পরিচালনায় প্রধান অতিথি ছিলেন গাজীপুরের জেলা প্রশাসক (ডিসি) আনিসুর রহমান। এছাড়াও বক্তব্য রাখেন গাজীপুর সদর উপজেলা পরিষদের চেয়ারম্যান অ্যাডভোকেট রীণা পারভিন, ভাষা শহীদ কলেজের অধ্যক্ষ মুকুল কুমার মল্লিক, বাংলাদেশ রিভার ফাউন্ডেশনের চেয়ারম্যান মুহাম্মদ মনির হোসেন প্রমুখ।