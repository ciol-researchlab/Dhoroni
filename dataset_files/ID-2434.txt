বায়ুদূষণ মামলায় কিছুটা স্বস্তি পেল রাজ্য সরকার। মঙ্গলবার জাতীয় পরিবেশ আদালতে বায়ুদূষণ সংক্রান্ত মামলার শুনানি ছিল। সেখানে রাজ্য হলফনামা জমা দিয়ে বায়ুদূষণ রোধের জন্য যে যে পদক্ষেপের কথা বলেছে, আগামী ছ’মাসে তা বাস্তবায়িত করার সময় দিয়েছে আদালতের পূর্বাঞ্চলীয় শাখা। প্রসঙ্গত, পরিবেশকর্মী সুভাষ দত্তের করা মামলার প্রেক্ষিতেই রাজ্য জরিমানা করা পাঁচ কোটি টাকা সম্প্রতি পরিবেশ আদালতে জমাও দিয়েছে। কী ভাবে পরিবেশ আদালতের নিষেধাজ্ঞা উড়িয়ে ১৫ বছরের পুরনো গাড়ি শহরে ঘুরেছে, তা নিয়ে শুনানিতে সরব হন সুভাষবাবু। পরে তিনি জানান, ২০০৮ সালেই ১৫ বছরের পুরনো বাণিজ্যিক গাড়ি বন্ধের নির্দেশ দিয়েছিল হাইকোর্ট। গত ১০ বছর ধরে তা নিয়ে টালবাহানা চলছে। সুভাষবাবুর কথায়, ‘‘সম্প্রতি পরিবহণ দফতর একটি বিজ্ঞপ্তি জারি করে কলকাতা, হাওড়া, বিধাননগর ও ব্যারাকপুরে পুরনো গাড়ির প্রবেশ বন্ধের কথা বলেছে। তার মানে, আদালত মানছে যে নির্দেশ ভেঙে ১০ বছর পুরনো গাড়ি চলছিল!’’