রাজধানীতে বায়ু দূষন কমাতে ঢাকাসহ ঢাকার আশে-পাশের পাঁচ জেলার সকল অবৈধ ইটভাটা ১৫ দিনের মধ্যে বন্ধের নির্দেশ দিয়েছেন হাইকোর্ট। ঢাকার পাশের চার জেলার মধ্যে রয়েছে- নারায়ণগঞ্জ, মুন্সিগঞ্জ, গাজীপুর ও মানিকগঞ্জ। এসব এলাকায় অবৈধ ইটভাটা বন্ধে প্রয়োজনে মোবাইল কোর্ট পরিচালনা করতে বলা হয়েছে। মঙ্গলবার বিচারপতি এফ আর এম নাজমুল আহাসান ও বিচারপতি কে এম কামরুল কাদেরের হাইকোর্ট বেঞ্চ এ আদেশ দেন বলে ইউএনবি'র একটি খবরে বলা হয়। একই সঙ্গে ঢাকায় কি কারণে বায়ুদূষণ হচ্ছে এবং বায়ু দূষণ কমাতে কি পদক্ষেপ নেওয়া প্রয়োজন সে বিষয়ে একটি গাইডলাইন তৈরিতে পরিবেশ সচিবের নেতৃত্বে একটি উচ্চ পর্যায়ের কমিটি গঠনের নির্দেশও দিয়েছেন হাইকোর্ট। ওই কমিটিকে আগামী ৩০ দিনের মধ্যে প্রতিবেদন দাখিল করতে বলা হয়েছে। সেই সাথে মামলার পরবর্তী শুনানির জন্য আগামী ৫ জানুয়ারি দিন নির্ধারণ করা হয়েছে। আদালতে রিটের পক্ষে শুনানি করেন অ্যাডভোকেট মনিজল মোরসেদ এবং রাষ্ট্রপক্ষে ছিলেন ডেপুটি অ্যাটর্নি জেনারেল ব্যারিস্টার আবদুল্লাহ আল মাহমুদ বাশার। শুনানি শেষে বাশার সাংবাদিকদের বলেন, "বিশ্বব্যাংক ও পরিবেশ অধিদপ্তর ঢাকা শহরের পরিবেশ দূষণ নিয়ে যে প্রতিবেদন দিয়েছে, তাতে এক নম্বর কারণ হলো ইটভাটা। নরওয়ের একজন বিশেষজ্ঞের দেয়া প্রতিবেদনেও বলা হয়েছে ঢাকার পরিবেশ দূষণের জন্য ৫২ শতাংশ কারণ হচ্ছে ইটভাটা।" "ফলে ইটভাটাগুলোর বিরুদ্ধে আইনানুগ ব্যবস্থা নিচ্ছে পরিবেশ অধিদপ্তর। তবে সে ক্ষেত্রেও সীমাবদ্ধতা রয়েছে। আদালত এ ব্যাপারে পদক্ষেপ নেয়ার জন্য প্রয়োজনে মোবাইল কোর্ট পরিচালনা করতে বলেছেন", যোগ করেন তিনি। এর আগে, বিভিন্ন সংবাদ মাধ্যমে ঢাকার বায়ুদূষণ নিয়ে প্রকাশিত খবর ও প্রতিবেদন যুক্ত করে গত ২৭ জানুয়ারি পরিবেশ ও মানবাধিকার সংগঠন "হিউম্যান রাইটস অ্যান্ড পিস ফর বাংলাদেশ" হাইকোর্টে এ রিট আবেদন করে। পরের দিন ২৮ জানুয়ারি ওই রিটের প্রাথমিক শুনানি করে হাইকোর্ট ঢাকা শহরে বায়ুদূষণকারীদের বিরুদ্ধে ব্যবস্থা নিতে সপ্তাহে দুবার ভ্রাম্যমাণ আদালত পরিচালনা করতে পরিবেশ অধিদপ্তরকে নির্দেশ দেন। এছাড়া, হাইকোর্ট বায়ু দূষণ রোধে নিষ্ক্রিয়তার ব্যাপারে রুল জারি করেন। এ রিটের শুনানির ধারাবাহিকতায় মঙ্গলবার এই আদেশ এলো।