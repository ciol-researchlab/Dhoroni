পরিবেশ বিধ্বংসী একটি বোরিং ড্রেজার মেশিন ভেঙে গুঁড়িয়ে দিয়েছে বাগেরহাটের শরণখোলা উপজেলা প্রশাসন। নিষিদ্ধ ওই ড্রেজার দিয়ে উপজেলার হোগলপাতি গ্রামের সরকারি খাল থেকে বালু উত্তোলন করা হচ্ছিল। এতে আশপাশের বেশ কয়েকটি বসতবাড়ি ও বাগানবাড়ি হুমকির মুখে পড়েছে। রবিবার (২ অক্টোবর) দুপুরে ঘটনাস্থলে গিয়ে ড্রেজারটি জব্দ করে ধ্বংস করে দেন উপজেলা নির্বাহী অফিসার নূর-ই আলম সিদ্দিকী। স্থানীয়রা জানান, ড্রেজার মেশিনের মালিক সুমন শরীফ হোগলপাতি গ্রামের লিটন পঞ্চায়েতের বাড়ি ভরাটের জন্য সরকারি খাল থেকে ড্রেজার দিয়ে বালু উত্তোলন করেন। ভূ-গর্ভস্থ বালু উত্তোলনের ফলে তিন-চারদিন ধরে খালের দুই পাড়ের কয়েকটি বসতবাড়ি ও বাগানবাড়ি ঝুঁকির মধ্যে পড়েছে। ড্রেজারের প্রচণ্ড শব্দ আর কম্পনের ফলে মানুষের মধ্যে আতঙ্ক সৃষ্টি হয়। পরে ভুক্তভোগীরা প্রশাসনকে বিষয়টি অবহিত করেন। খোঁজ নিয়ে জানা যায়, শক্তিশালী শ্যালো মেশিন দিয়ে তৈরি এই বোরিং ড্রেজার পরিবেশের জন্য খুবই ক্ষতিকর। এই ড্রেজার দিয়ে কম্পন সৃষ্টি করে মাটির গভীরে পাইপ ঢুকিয়ে সেখান থেকে বালু উত্তোলন করা হয়। কম্পনের মাধ্যমে বালু তোলার ফলে মাটির তলদেশ ফাঁকা হয়ে যায়। ধীরে ধীরে আশপাশ দেবে যেতে থাকে। এ কারণে স্থানীয় ভাষায় এই মেশিনকে “আত্মঘাতী ড্রেজার” বলা হয়। শরণখোলা উপজেলা নির্বাহী অফিসার (ইউএনও) মো. নূর-ই আলম সিদ্দিকী ঢাকা ট্রিবিউনকে বলেন, “নিষিদ্ধ ড্রেজার দিয়ে সরকারি খাল থেকে বালু উত্তোলন করায় সেটি জব্দ করে ধ্বংস করা হয়েছে। তবে ড্রেজার মালিককে পাওয়া যায়নি। বোরিং ড্রেজার পরিবেশের জন্য মারাত্মক ক্ষতিকর।”