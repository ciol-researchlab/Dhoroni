আমাজন জঙ্গলের ভয়াবহ আগুনের বেশির ভাগ ব্রাজিল সফলভাবে নির্বাপণ করতে ব্রাজিল সক্ষম হয়েছে বলে দাবি করেছেন দেশটির পররাষ্ট্রমন্ত্রী আর্নেস্তো আরোহু। শুক্রবার (৩০ আগস্ট) হোয়াইট হাউজে মার্কিন প্রেসিডেন্ট ডোনাল্ড ট্রাম্পের সাথে অ্যামাজন পরিস্থিতি নিয়ে আলোচনার পর তিনি এই দাবি করেন বলে বার্তা সংস্থা এপি'র একটি খবরে বলা হয়। পররাষ্ট্রমন্ত্রী আরোহু সাংবাদিকদের বলেন, "এখন যে আগুন আছে তা মোকাবিলা করা হচ্ছে এবং ইতোমধ্যে বেশিরভাগ আগুন নির্বাপণে আমরা সফল হয়েছি।" "এ আগুনের অজুহাত ব্যবহার করে আমাজন রক্ষায় আন্তর্জাতিক ব্যবস্থাপনার কোনো প্রয়োজন নেই। তবে, অন্য দেশের সহযোগিতার ক্ষেত্রে ব্রাজিল উদারনীতি অবলম্বন করবে", যোগ করেন তিনি। তবে, ট্রাম্পের সাথে বৈঠকে সুনির্দিষ্ট মার্কিন সাহায্য নিয়ে তার কথা হয়নি বলেও সাংবাদিকদের জানিয়েছেন ব্রাজিলের পররাষ্ট্রমন্ত্রী। প্রসঙ্গত, এর আগে ব্রাজিলের প্রেসিডেন্ট জাইর বলসোনারো বলেছিলেন, তার ছেলে এদুয়ার্দো বলসোনারো ও পররাষ্ট্রমন্ত্রী আর্নেস্তো আরোহু অগ্নিকাণ্ড মোকাবিলায় সম্ভাব্য মার্কিন সাহায্য নিয়ে আলোচনা করতে ওয়াশিংটন যাচ্ছেন। বলসোনারো আরও বলেছিলেন, তিনি ট্রাম্পের কাছে সাহায্য চেয়েছেন এবং মার্কিন প্রেসিডেন্ট বলেছেন যে ব্রাজিলের কাছ থেকে কিছু না শুনে তিনি কোনও সিদ্ধান্ত নিতে পারবেন না। এর প্রেক্ষিতে শুক্রবার ট্রাম্পের সাথে সাক্ষাৎ করেন ব্রাজিলের পররাষ্ট্রমন্ত্রী আর্নেস্তো আরোহু। এদিকে গত বৃহস্পতিবার (২৯ আগস্ট) ভূমি পরিষ্কার করার জন্য বৈধভাবে আগুন দেয়া আগামী ৬০ দিনের জন্য নিষিদ্ধ করেছে ব্রাজিল। প্রসঙ্গত, আমাজন বনাঞ্চলের প্রায় ৬০ শতাংশ ব্রাজিলে অবস্থিত। আমাজন বনাঞ্চল বায়ুমণ্ডল থেকে উষ্ণতা বৃদ্ধির জন্য দায়ী কার্বন ডাই অক্সাইড শোষণের অন্যতম কেন্দ্র।