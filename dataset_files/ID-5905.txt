বৈশ্বিক উষ্ণতা বৃদ্ধি ও জলবায়ু পরিবর্তন পৃথিবীব্যাপী আলোচিত একটি বিষয়। গত ১০০ বছরে বিজ্ঞানের অভূতপূর্ব সাফল্যের পাশাপাশি মানুষ সবচেয়ে বড় যে সমস্যার মুখোমুখি হয়েছে তা হলো বৈশ্বিক উষ্ণতা বৃদ্ধি। জলবায়ু পরিবর্তনের অন্যতম প্রধান কারণ এই বৈশ্বিক উষ্ণতা বৃদ্ধি। পৃথিবীতে বর্তমান সময়ে জলবায়ু পরিবর্তনের প্রধানতম কারণ মানবসৃষ্ট। অষ্টাদশ শতকে শিল্পবিপ্লবের পর থেকে পৃথিবীতে খনিজ জ্বালানির ব্যবহার শুরু হয়, যা কার্বন নিঃসরণের প্রধানতম কারণ। অন্যদিকে প্রথম বিশ্বযুদ্ধের পর গত একশ বছরে পৃথিবীর জনসংখ্যা বেড়েছে ৪ গুণেরও বেশি। ফলে মানুষের খাদ্য উৎপাদন ও বাসস্থান নির্মাণের জন্য বনভূমি উজাড় হয়েছে, ধ্বংস করা হয়েছে বিস্তৃত পাহাড়ি অঞ্চল। ফলে কার্বন ডাই-অক্সাইড শোষণ করে অক্সিজেন উৎপাদনকারী বৃক্ষের সংখ্যা কমেছে। ফলস্বরূপ পৃথিবীতে গ্রিনহাউস প্রতিক্রিয়া দেখা দিয়েছে। ওজোনস্তরে ক্ষয় শুরু হয়েছে। সার্বিকভাবে যা জলবায়ু পরিবর্তনকে ত্বরান্বিত করছে। জলবায়ু পরিবর্তনের প্রভাব হিসেবে বিশ্বে বন্যা, খরা, ঘূর্ণিঝড়, টর্নেডো, জলোচ্ছ্বাস, নদীভাঙন, সমুদ্রপৃষ্ঠের উচ্চতা বৃদ্ধি ইত্যাদি লক্ষ্য করা যাচ্ছে। প্রতি বছর পৃথিবীর বিভিন্ন প্রান্তে বন্যা, খরা ও দাবানল ঘটছে। ফলে মৃত্যু হচ্ছে হাজারো মানুষের। ট্রিলিয়ন ট্রিলিয়ন ডলারের সম্পদ বিনষ্ট হচ্ছে। পৃথিবীর অপেক্ষাকৃত দরিদ্র দেশগুলোর মতো ধনী দেশগুলোও জলবায়ু পরিবর্তনের ফলে ক্ষতির শিকার হচ্ছে। সাম্প্রতিক সময়ে মার্কিন যুক্তরাষ্ট্র, অস্ট্রেলিয়া, ফ্রান্সে হাজার হাজার একর জমিতে দাবানল ঘটেছে। ঘন ঘন ঘূর্ণিঝড়, টর্নেডো আঘাত করছে মার্কিন যুক্তরাষ্ট্র, জাপান, ফিলিপাইন, ভারত, বাংলাদেশের মতো দেশগুলোতে। বৈশ্বিক উষ্ণতা বাড়ার কারণে আবহাওয়া ও জলবায়ু পরিবর্তনের বিষয়টি একটি বাস্তব ও স্বীকৃত সত্য। জলবায়ুবিষয়ক জার্নালগুলোর তথ্যমতে, বিগত ১০০-১৫০ বছরে বিশ্বের তাপমাত্রা গড়ে ১ ডিগ্রি সেলসিয়াস বেড়েছে। বিজ্ঞানীদের আশঙ্কা, এই বাড়ার হার যদি আরও দ্রুত হয় সেক্ষেত্রে পৃথিবীর অবস্থা হবে আরও ভয়াবহ। পৃথিবীর তাপমাত্রা বাড়ার এ হারকে দুই ডিগ্রি সেলসিয়াসের বেশি বাড়তে না দেওয়ার লক্ষ্য নিয়ে ২০১৫ সালে বিশ্বের ১৮৮টি দেশ ফ্রান্সের রাজধানী প্যারিসে একটি চুক্তি স্বাক্ষর করেছে। এটি প্যারিস চুক্তি নামে পরিচিত। এই চুক্তির আওতায় বৈশ্বিক তাপমাত্রা ২ ডিগ্রি সেলসিয়াসের বেশি না বাড়তে দেওয়ার জন্য কয়লা, তেল ও প্রাকৃতিক গ্যাস থেকে কার্বন ডাই-অক্সাইড নিঃসরণ ৩৬ গিগাটনের মধ্যে সীমাবদ্ধ রাখার ব্যাপারে দেশগুলো একমত হয়েছে। অবশ্য এটিই বৈশ্বিক উষ্ণতা বৃদ্ধি ২ ডিগ্রি সেলসিয়াসের মধ্যে সীমাবদ্ধ রাখার জন্য যথেষ্ট নয়। কেননা সাম্প্রতিক সময়ে বিজ্ঞানীরা হিসাব করে দেখেছেন, আগামী ২০ বছরে বৈশ্বিক কার্বন নিঃসরণ প্রায় ৪১ গিগাটনে পৌঁছাবে, যার ফলে পৃথিবীর উষ্ণতা বাড়ার ধারা অব্যাহত থাকবে। বৈশ্বিক উষ্ণতা বাড়ার জন্য মূলত দায়ী শিল্পোন্নত দেশগুলো। যুক্তরাষ্ট্র, চীন, ভারত, ফ্রান্স, ইংল্যান্ড, রাশিয়া প্রভৃতি দেশ বিপুল পরিমাণ জীবাশ্ম জ্বালানি ব্যবহার করে শিল্প ও যানবাহন খাতে। বিশ্বব্যাপী জীবাশ্ম জ্বালানির ব্যবহার বায়ুমণ্ডলে বেশি বেশি গ্রিনহাউস গ্যাস ছড়াচ্ছে। যার দরুন ওজোনস্তর ক্ষতিগ্রস্ত হচ্ছে এবং সূর্যের ক্ষতিকর অতিবেগুনি রশ্মি সরাসরি বায়ুমণ্ডলে প্রবেশ করছে। ফলে পৃথিবীর মেরু অঞ্চলের বরফ গলে যাচ্ছে। বৈশ্বিক উষ্ণতা বাড়ার দরুন বিভিন্ন পর্বতমালায় জমে থাকা বরফও গলে যাচ্ছে। ফলে একদিকে সমুদ্রপৃষ্ঠের উচ্চতা বাড়ছে, অন্যদিকে পাহাড়ি বরফগলা স্রোতের ফলে বন্যার সৃষ্টি হচ্ছে। জলবায়ু পরিবর্তনের ফলে হাজার বছরের পার্মাফ্রস্ট গলে যাচ্ছে এবং এর ফলে বরফের নিচে সুপ্ত অবস্থায় থাকা ব্যাকটেরিয়া ও ভাইরাস মুক্ত হয়ে সজীব হয়ে উঠছে। বিজ্ঞানীরা জানিয়েছেন, পার্মাফ্রস্ট গলে যাওয়ার ফলে পৃথিবীতে ১০ হাজার বছর থেকে ৪ মিলিয়ন বছর পুরোনো বিভিন্ন ব্যাকটেরিয়া ফিরে আসতে পারে। এর ফলে পৃথিবীব্যাপী নতুন নতুন রোগের উৎপত্তি ঘটবে। বিজ্ঞানীরা আশঙ্কা করছেন, অতি দ্রুতই যদি বৈশ্বিক উষ্ণতা নিয়ন্ত্রণে মানুষ সক্ষম না হয় সেক্ষেত্রে বিভিন্ন প্রাণী বিলুপ্তির দিকে যাবে। পৃথিবীতে এর আগেও জলবায়ু পরিবর্তন তথা তাপমাত্রার পরিবর্তন ঘটেছে। তখন দীর্ঘ সময় নিয়ে জলবায়ু পরিবর্তন ঘটায় প্রাণীকুল অভিযোজনের জন্য পর্যাপ্ত সময় পেয়েছে। অন্যদিকে বর্তমানে অতিদ্রুত বৈশ্বিক উষ্ণতা বাড়ার ফলে প্রাণীকুল সেই সুযোগ পাচ্ছে না। ফলে নানা প্রজাতির প্রাণী ও বৃক্ষ বিলুপ্ত হয়ে যাওয়ার সমূহ আশঙ্কা দৃশ্যমান হচ্ছে। বৈশ্বিক উষ্ণতা ও জলবায়ু পরিবর্তনের কারণে বিশ্বের উপকূলবর্তী যে ছয়টি দেশ সবচেয়ে বেশি ঝুঁকির মধ্যে তাদের মধ্যে বাংলাদেশ একটি। বিগত কয়েক দশক ধরে বাংলাদেশে জলবায়ু পরিবর্তনের প্রভাব স্পষ্ট হয়ে উঠেছে। একুশ শতকের প্রথম দুই দশকে বাংলাদেশের বিভিন্ন প্রান্তে বারংবার বন্যা আঘাত হেনেছে। ২০০০, ২০০৪, ২০০৭, ২০১৭-এর বন্যায় দেশজুড়ে ব্যাপক ক্ষয়ক্ষতি হয়েছে। প্রাণ হারিয়েছে অসংখ্য মানুষ, জানমালের বিপুল ক্ষতি হয়েছে। জলবায়ু পরিবর্তনের প্রভাব হিসেবে বাংলাদেশে খরার পরিমাণ বেড়েছে। ফলে খাদ্য উৎপাদনের ওপরেও তার প্রভাব পড়েছে। সাম্প্রতিক সময়ে বেশ কিছু প্রলয়ঙ্করী ঘূর্ণিঝড় আঘাত হেনেছে বাংলাদেশে। সাম্প্রতিক অতীতে ২০০৭-এর সিডর, ২০০৮-এর নার্গিস, ২০০৯-এর আইলা দেশে ব্যাপক ধ্বংসযজ্ঞ চালায়। এছাড়া ২০২০ সালে শক্তিশালী ঘূর্ণিঝড় 'আম্পান' আঘাত হেনেছে বাংলাদেশের দক্ষিণ-পশ্চিমাঞ্চলে। এছাড়া জলবায়ু পরিবর্তনের প্রভাব হিসেবে অসময়ে বৃষ্টিপাত, নদীভাঙন ও মাটিতে লবণাক্ততা বাড়া ইত্যাদি দৃশ্যমান হচ্ছে। যার প্রভাবে ভুক্তভোগী বাংলাদেশের দক্ষিণ ও দক্ষিণ-পশ্চিমাঞ্চলের কয়েক কোটি মানুষ। জলবায়ু পরিবর্তনের প্রভাবে বাংলাদেশ অরক্ষিত অবস্থায় রয়েছে। এ পরিস্থিতি থেকে উত্তরণের জন্য বাংলাদেশের রক্ষাকবচ সুন্দরবনসহ অন্যান্য প্রাকৃতিক বন। এক সময় ভাওয়াল, মধুপুর, পার্বত্য চট্টগ্রাম এবং বরেন্দ্র এলাকায় যে বিশাল বনভূমি ছিল তা এখন প্রায় নিশ্চিহ্ন হয়ে গেছে। আমাদের অস্তিত্বের স্বার্থেই সুন্দরবনসহ এসব বনভূমি রক্ষা করা ছিল অতীব জরুরি। তথাকথিত শিল্পায়নের নামে এসব বনাঞ্চল ধ্বংস করা হচ্ছে। উপকূলীয় বনাঞ্চল শুধু রক্ষা করাই যথেষ্ট নয়; বরং নতুন করে বনাঞ্চল গড়ে তোলা প্রয়োজন। জলবায়ু পরিবর্তনের চ্যালেঞ্জ মোকাবিলায় বাংলাদেশকে অবশ্যই সুন্দরবন তথা ম্যানগ্রোভ ফরেস্ট রক্ষায় কাজ করা সময়ের দাবি। সুন্দরবনকে রক্ষার অংশ হিসেবে এর অভ্যন্তরে যে কোনো শিল্প বা বৃহৎ উন্নয়ন পরিকল্পনা নির্মাণ না হয় তা নিশ্চিত করা জরুরি। একই সঙ্গে সমগ্র দেশে পরিবেশ সংরক্ষণকারী বৃক্ষরোপণ করা এবং জীবাশ্ম জ্বালানির ব্যবহার কমিয়ে বিকল্প নবায়নযোগ্য জ্বালানির ব্যবহার নিশ্চিত করতে হবে। কয়েক দশকে সামাজিক বনায়নের নামে ইউক্যালিপটাস, একাশিয়া, ইপিলইপিলে দেশ ভরে ফেলা হয়েছে। এসব বিদেশি গাছ আমাদের পরিবেশের ওপর বিরূপ প্রতিক্রিয়া সৃষ্টি করেছে। বৃক্ষরোপণ ও বনায়নে তাই আমাদের সতর্ক হতে হবে। হাজার হাজার বছরে যে সমস্ত গাছ আমাদের প্রাকৃতিক পরিবেশের সঙ্গে খাপ খাইয়ে নিয়েছে সেসব গাছই লাগানো উচিত। এ ক্ষেত্রে ফলবান বৃক্ষের প্রাধান্য বাঞ্ছনীয়। জলবায়ু পরিবর্তন একটি বৈশ্বিক সংকট। আমাদের ধরাকে এ সংকট থেকে বাঁচাতে প্রয়োজন সামগ্রিক প্রয়াস। এজন্য মানুষকে অবশ্যই নদ-নদী, জলাশয় সংরক্ষণ, বায়ুশক্তি ব্যবহার, জলবিদ্যুৎ, সৌরবিদ্যুৎসহ বিভিন্ন নবায়নযোগ্য জ্বালানি ব্যবহারের দিকে ঝুঁকতে হবে। পৃথিবীকে বাঁচাতে এগুলোই হতে পারে 'ক্লাইমেট জাস্টিস'। একটি বৈশ্বিক বিপর্যয় থেকে রক্ষা পেতে ক্লাইমেট জাস্টিস নিশ্চিতের কোনো বিকল্প নেই।