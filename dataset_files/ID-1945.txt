ভবিষ্যৎ বাঁচাতেই পরিবেশ রক্ষা করাটা জরুরি। ৪০০ কিলোমিটার সাইকেল চালিয়ে এই বার্তাই দিলেন হুগলি জেলার উত্তরপাড়ার বিবর্ত ক্লাবের দশ সদস্য। এই উদ্যোগে তাঁদের মাধ্যম ছিল ‘সেভ নেচার সেভ ফিউচার’ এই স্লোগানও। ক্লাবের পক্ষ থেকে জানানো হয়েছে, প্রকৃতিকে বাঁচানোর বার্তা নিয়ে গত ৫ ডিসেম্বর উত্তরপাড়া থেকে বাঁকুড়ার উদ্দেশে সাইকেলে রওনা দেন তাঁদের দশ জন সদস্য। সাইকেল চালিয়েই তাঁরা পৌঁছে যান শুশুনিয়া পাহাড়ে। ওই দীর্ঘপথে বহু মানুষজনের সঙ্গে সদস্যদের কথাবার্তা হয়েছে। যাতায়াতের পথে প্রায় প্রত্যেককেই পরিবেশ বাঁচানোর বার্তা দিয়েছেন বলে জানিয়েছেন ওই সদস্যরা। এই অভিযানে শুশুনিয়ায় পৌঁছে সেখানেও প্রকৃতিকে রক্ষা বার্তা দিয়েছেন বিবর্তের সদস্যরা। শুধু তা-ই নয়, ওই পাহাড়ে পিকনিক করতে বা ঘুরতে যাওয়া মানুষজনের ফেলে যাওয়া প্লাস্টিক-জঞ্জাল কুড়়িয়েও তুলে ওই এলাকার সাফাই করেছেন তাঁরা। এর পর সেই জঞ্জাল জমা দিয়েছেন স্থানীয় বন দফতরের অফিসে। আরও পড়ুন: পেট্রল পাম্পে তেল ভরার সময় ট্যাঙ্কারে আগুন, জখম এক খালাসি আরও পড়ুন: উলেন রায়ের মৃত্যুর ঘটনায় আদালতের দ্বারস্থ পুলিশ সাধারণত পর্বতারোহীদের প্রশিক্ষণের কাজে যুক্ত রয়েছে বিবর্ত। তবে করোনার মতো অতিমারির জেরে চলতি বছর পর্বতারোহণ বন্ধ রয়েছে বলে জানিয়েছেন ক্লাব। সেই সঙ্গে বন্ধ প্রশিক্ষণও। পাহাড়ে চড়ার প্রশিক্ষণ দেওয়ার পাশাপাশি পরিবেশের ভারসাম্য রাখতে গাছ বা জলাশয় বাঁচানোর মতো কাজও করে চলেছে এই ক্লাব। বিবর্তের সদস্যদের এই অভিযানে বেশ ভালই সাড়া পাওয়া গিয়েছে বলে ক্লাবের তরফে জানিয়েছেন সুধীর কোলে।