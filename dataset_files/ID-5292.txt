দিনাজপুর, কুড়িগ্রাম, পঞ্চগড়, চুয়াডাঙ্গা ও মৌলভীবাজার জেলায় মৃদু শৈত্যপ্রবাহ বয়ে যাচ্ছে। এ সময় সারাদেশের কিছু এলাকায় বৃষ্টিপাতের আভাসও রয়েছে। মঙ্গলবার (১৮ জানুয়ারি) সকাল থেকে পরের তিন দিনের আবহাওয়ার পূর্বাভাসে এ তথ্য জানানো হয়। আবহাওয়ার পূর্বাভাসে বলা হয়েছে- অস্থায়ীভাবে আংশিক মেঘলা আকাশসহ সারা দেশের আবহাওয়া শুষ্ক থাকতে পারে। মধ্যরাত থেকে সকাল পর্যন্ত দেশের কোথাও কোথাও হালকা থেকে মাঝারি ধরনের কুয়াশা পড়তে পারে। তবে পরে আবহাওয়ার অবস্থা সামান্য পরিবর্তিত হতে পারে। আবহাওয়াবিদ তরিফুল নেওয়াজ কবির জানান, নওগাঁ, দিনাজপুর ও পঞ্চগড় জেলায় এখন মৃদু শৈত্যপ্রবাহ বয়ে যাচ্ছে। বুধবার তাপমাত্রা বাড়তে পারে। এখন শুষ্ক আবহাওয়া বিরাজ করছে। উত্তর পশ্চিমাঞ্চলে মাঝারি থেকে ঘন কুয়াশা পড়ছে। এতে রাতে শীতের অনুভূতি বাড়ছে। আগামী ২৩-২৪ জানুয়ারির দিকে গুঁড়ি গুঁড়ি বৃষ্টি হতে পারে বলে আভাস দেন তিনি। পূর্বাভাসে আরও বলা হয়, উপমহাদেশীয় উচ্চচাপবলয়ের বাড়তি অংশ পশ্চিমবঙ্গ ও এর কাছাকাছি এলাকায় অবস্থান করছে। মৌসুমের স্বাভাবিক লঘুচাপ দক্ষিণ বঙ্গোপসাগরে অবস্থান করছে। ঢাকায় সর্বনিম্ন তাপমাত্রা ১৪ দশমিক ৮, ময়মনসিংহে ১২ দশমিক ৭, চট্টগ্রামে ১৪ দশমিক ৭, সিলেটে ১৩ দশমিক ২, রাজশাহী ১১ দশমিক ৪, রংপুরে ১১ দশমিক ৮, খুলনায় ১২ দশমিক ৫ এবং বরিশালে ১০ দশমিক ৮ ডিগ্রি সেলসিয়াস রেকর্ড করা হয়।