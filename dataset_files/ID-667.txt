প্লাস্টিক দূষণকে হারিয়ে দিতে দীর্ঘ দিন ধরেই লড়াই চালিয়ে যাচ্ছেন উত্তর ২৪ পরগনার বারাসতের হৃদয়পুরের বাসিন্দা অরিন্দম দে। পেশায় শিক্ষক অরিন্দম সেই বার্তা দিলেন বিশ্ব পরিবেশ দিবসেও। সেই উপলক্ষ্যে আয়োজন করা হয়েছিল একটি জনসচেতনতামূলক কর্মসূচিরও। উদ্যোক্তা হৃদয়পুর এফসি বেঙ্গল ফুটবল কোচিং সেন্টার। ৫ জুন পালিত হয়ে আসছে বিশ্ব পরিবেশ দিবস। পড়ুয়াদের মধ্যে এই সচেতনতার বার্তা দিতেই ওই দিন একটি সচেতনতামূলক কর্মসূচির আয়োজন করেছিল ওই ফুটবল প্রশিক্ষণ সংস্থাটি। সেই কর্মসূচিতে যোগ দিয়েছিলেন উত্তর ২৪ পরগনা জেলা তথা বারাসতের বিজ্ঞান এবং পরিবেশ আন্দোলনের অন্যতম মুখ অরিন্দম। এ বছর পরিবেশ দিবসে অরিন্দমের ভাবনা প্লাস্টিক দূষণকে হারিয়ে দেওয়া। পচনশীল নয় এমন প্লাস্টিকের প্যাকেট, পাউচ বা ওই ধরনের মোড়ক জলের বোতলের মধ্যে ঢুকিয়ে রাখার পরামর্শ দেন অরিন্দম। তাঁর মতে, এর ফলে মাটি প্লাস্টিক দূষণের কবল থেকে রক্ষা পাবে। পচনশীল আবর্জনা থেকে জৈবসার তৈরির পরামর্শও দিয়েছেন তিনি। সেই সার বাড়ির বাগানে ব্যবহারের কথা জানান তিনি।