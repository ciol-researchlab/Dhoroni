দেশের কয়েকটি অঞ্চলের ওপর দিয়ে বয়ে যাচ্ছে মৃদু থেকে মাঝারি ধরনের তাপপ্রবাহ। এ তাপপ্রবাহ আগামী পাঁচ দিনে পর্যায়ক্রমে দিন ও রাতে বাড়তে যাচ্ছে। ফলে সামনে আরও গরম বাড়বে বলে জানিয়েছে আবহাওয়া অধিদপ্তর। সোমবার (১ এপ্রিল) দেশের সর্বোচ্চ তাপমাত্রা রেকর্ড করা হয়েছে ৩৯ ডিগ্রি সেলসিয়াস। খুলনার মোংলা ও রাজশাহীর ঈশ্বরদীতে এ তাপমাত্রা রেকর্ড করা হয়েছে। এ সময় রাজধানী ঢাকায় সর্বোচ্চ তাপমাত্রা ছিল ৩৭ দশমিক ৭ ডিগ্রি সেলসিয়াস। অধিদপ্তরের পূর্বাভাস অনুযায়ী, আগামী ২৪ ঘণ্টায় সারা দেশে দিনের তাপমাত্রা অপরিবর্তিত থাকবে। তবে রাতের তাপমাত্রা কিছুটা কমার সম্ভাবনা রয়েছে। আগামী পাঁচ দিনে পর্যায়ক্রমে দিন ও রাতের তাপমাত্র আরও বাড়তে যাচ্ছে। দেশের উত্তরবঙ্গের নীলফামারী, দিনাজপুর জেলাসহ রাজশাহী, ঢাকা, খুলনা ও বরিশাল বিভাগের ওপর দিয়ে বয়ে যাওয়া মৃদু থেকে মাঝারি ধরনের তাপপ্রবাহ অব্যাহত থাকবে এবং বাড়ার সম্ভাবনা রয়েছে।