ঢাকা বিশ্ববিদ্যালয়ে আয়োজিত 'ক্লাইমেট চেঞ্জ এন্ড ফুড সিকিউরিটি ইন সাউথ এশিয়া (সিসিএফএস)' শীর্ষক আন্তর্জাতিক সম্মেলনে জলবায়ু পরিবর্তনের ক্ষেত্রে দক্ষিণ এশিয়াকে অত্যন্ত ঝুঁকিপূর্ণ অঞ্চল হিসেবে চিহ্নিত করা হয়েছে। জলবায়ু পরিবর্তনের ফলে বিশ্বের ৪০ভাগ প্রাকৃতিক দুর্যোগ দক্ষিণ এশিয়ায় সংঘটিত হয় উল্লেখ করে জলবায়ু পরিবর্তনের বিরূপ প্রভাব মোকাবেলায় স্বল্প ও দীর্ঘমেয়াদি কর্মসূচি প্রণয়ন ও বাস্তবায়নের লক্ষ্যে সম্মেলন থেকে বিভিন্ন সুপারিশ করা হয়েছে। শনিবার সকালে বিশ্ববিদ্যালয়ের অধ্যাপক আবদুল মতিন চৌধুরী ভার্চুয়াল ক্লাসরুমে আয়োজিত মিট দ্য প্রেস অনুষ্ঠানে এসব সুপারিশ উপস্থাপন করা হয়। ঢাবি উপাচার্য অধ্যাপক ড. মো. আখতারুজ্জামান অনুষ্ঠানে প্রধান অতিথি হিসেবে উপস্থিত ছিলেন। অনুষ্ঠানে সিসিএফএসের আন্তর্জাতিক কমিটির চেয়ারম্যান ড. মান্নাভা শিভাকুমার এবং সম্মেলন আয়োজক কমিটির প্রধান সমন্বয়কারী অধ্যাপক ড. এএইচএম মুস্তাফিজুর রহমান বক্তব্য রাখেন। অনুষ্ঠানে জলবায়ু পরিবর্তন ও খাদ্য নিরাপত্তা বিষয়ে দক্ষিণ এশিয়া নেটওয়ার্ক এবং দক্ষিণ এশিয়া ক্লাইমেট আউটলুক ফোরাম গঠন, মাল্টিডিসিপ্লিনারি গবেষণা কার্যক্রম পরিচালনা, কৃষি পরামর্শ ও আবহাওয়ার পূর্বাভাস প্রদানের জন্য মোবাইল অ্যাপ্লিকেশনের মতো আধুনিক তথ্য ও যোগাযোগ প্রযুক্তি ভিত্তিক পদ্ধতি চালু, লবণাক্ত সহিষ্ণু ধান ও ফসলের জাত উদ্ভাবন, শিক্ষা প্রতিষ্ঠান, গবেষণা প্রতিষ্ঠান, শিল্প প্রতিষ্ঠান, এনজিও এবং আন্তর্জাতিক সংস্থার মধ্যে যৌথ সহযোগিতামূলক শিক্ষা ও গবেষণা প্রকল্প গ্রহণের সুপারিশ করা হয়। উল্লেখ্য, জাতির পিতা বঙ্গবন্ধু শেখ মুজিবুর রহমানের জন্মশতবার্ষিকী উপলক্ষ্যে 'ক্লাইমেট চেঞ্জ এন্ড ফুড সিকিউরিটি ইন সাউথ এশিয়া' শীর্ষক তিন দিনব্যাপী আন্তর্জাতিক সম্মেলন গত ১৮ থেকে ২০ মে নবাব নওয়াব আলী চৌধুরী সিনেট ভবনে অনুষ্ঠিত হয়। বাংলাদেশের রাষ্ট্রপতি ও ঢাকা বিশ্ববিদ্যালয়ের আচার্য মো. আবদুল হামিদ বঙ্গভবন থেকে প্রধান অতিথি হিসেবে ভার্চুয়ালি সংযুক্ত হয়ে এই সম্মেলনের আনুষ্ঠানিক উদ্বোধন করেন। ঢাকা বিশ্ববিদ্যালয় এবং ফ্রান্সের ন্যাশনাল সেন্টার ফর সায়েন্টিফিক রিসার্চ (সিএনআরএস) যৌথভাবে এই সম্মেলন আয়োজন করে।