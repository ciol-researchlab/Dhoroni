ভারতের দক্ষিণাঞ্চলে আকস্মিক বন্যায় অন্তত ৩০ জন মারা গেছে বা নিখোঁজ হয়েছে বলে জানা গেছে। শনিবার (২০ নভেম্বর) প্রকাশিত ওই প্রতিবেদনে বলা হয়েছে, শুক্রবার অন্ধ্র প্রদেশ রাজ্যে তিনটি বাস ভেসে যাওয়ার পর উদ্ধারকারী দল এক ডজনেরও বেশি মরদেহ উদ্ধার করেছে। এখনও নিখোঁজ রয়েছে অন্তত ১৮ জন। বিশ্লেষকরা বলছেন, দক্ষিণ এশিয়া জুড়ে অপ্রত্যাশিত এবং চরম জলবায়ু পরিবর্তন, বাঁধ নির্মাণ, বন উজাড় এবং অত্যধিক উন্নয়নের কারণে আবহাওয়া বিরূপ আকার ধারণ করেছে। ভারতে অক্টোবরের পর থেকে ভারী বৃষ্টিপাতের কারণে সৃষ্ট বন্যা ও ভূমিধসে কয়েক ডজন মানুষ নিহত হয়েছেন বলে দেশটির আবহাওয়া অফিস জানিয়েছে। দেশটির আবহাওয়া অফিস জানিয়েছে, শনিবার দক্ষিণাঞ্চলের বেশ কয়েকটি স্থানে ভারী বৃষ্টিপাতের সম্ভাবনা রয়েছে। এর আগে, গত মাসে কেরালায় ভারী বর্ষণে কমপক্ষে ৪২ জনের মৃত্যু হয়েছিল। ফলে, শুক্রবার কেরালা রাজ্য কর্তৃপক্ষ ভারী বৃষ্টিপাতের কারণে সনাতন ধর্মের অন্যতম পবিত্র মন্দির শবরীমালায় প্রবেশ বন্ধ করে দিয়েছে। হিন্দুস্তান টাইমসের প্রতিবেদন থেকে জানা গেছে, শনিবার তীর্থযাত্রীদের কাছে পবিত্র বলে বিবেচিত পাম্বা নদীতে পানির স্তর বৃদ্ধির কারণে কর্মকর্তারা এক দিনের জন্য ভক্তদের প্রবেশ নিষিদ্ধ করেছেন।