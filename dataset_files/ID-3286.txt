ঢাকার চার পাশের বুড়িগঙ্গা, শীতলক্ষ্যা, তুরাগ, বালু নদী এবং চট্টগ্রামের কর্ণফুলীসহ অন্যান্য নদ-নদী দখল ও দূষণ মুক্ত করতে একটি মাস্টার প্ল্যান প্রণয়ন করেছে। এই মাস্টার প্ল্যান বাস্তবায়ন করে আগামী ১০ বছরের মধ্যে চার ধাপে নদ-নদীর দখল-দূষণ প্রতিরোধের মাধ্যমে নাব্যতা ফিরিয়ে আনা হবে। চার ধাপে এ মাস্টার প্ল্যান বাস্তবায়ন করা হবে। সেগুলো হল- এক বছর, তিন বছর ও পাঁচ বছর এবং দশ বছর। বৃহস্পতিবার সচিবালয়ে আন্তঃমন্ত্রণালয় সভায় খসড়া মাস্টার প্ল্যান অনুমোদন দেয়া হয়েছে। সভায় সভাপতিত্ব করেন স্থানীয় সরকার, পল্লী উন্নয়ন ও সমবায়মন্ত্রী (এলজিআরডি) মোঃ তাজুল ইসলাম। সভা শেষে মন্ত্রী সাংবাদিকদের বলেন, অত্যন্ত দুর্ভাগ্যজনকভাবে দীর্ঘদিন পর্যন্ত ঢাকা ও চট্টগ্রামসহ দেশের বিভিন্ন এলাকার নদ-নদী সংরক্ষণ না করার কারণে অনেক নদী দূষণ ও ক্ষতিগ্রস্ত হয়েছে। এসব নদী উদ্ধার করার জন্য প্রধানমন্ত্রী শেখ হাসিনা একটি সুনির্দিষ্ট সিদ্ধান্তের পরিপ্রেক্ষিতে কটি মাস্টার প্ল্যান করার জন্য কমিটি গঠন করেছে। তিনি আরও বলেন, নদী দূষণমুক্ত করে সঠিকভাবে ব্যবহার, স্যুয়ারেজ সিস্টেম ও বর্জ্য ব্যবস্থাপনার জন্য একটি আলাদা মাস্টার প্ল্যান করা হয়েছে। কেন না, শহরের আশপাশের নদ-নদীগুলো স্যুয়ারেজ ও বর্জ্যে বেশি দূষিত হচ্ছে। নদ-নদী, স্যুয়ারেজ ও বর্জ্য ব্যবস্থাপনা মাস্টার প্ল্যান বাস্তবায়ন করা হলে নদ-নদী জীবন ফিরে পাবে। এছাড়া পরিবেশেরও উন্নয়ন হবে। এক প্রশ্নের জবাবে এলজিআরডিমন্ত্রী বলেন, যেসব ড্রেনে বর্জ্য রয়েছে, সেগুলো পরিষ্কার করার ব্যবস্থা করা হয়েছে। নদীর পাড়ের যেসব জায়গায় বর্জ্য ফেলা হচ্ছে বা অবৈধভাবে দখল করে বিভিন্ন স্থাপনা গড়ে তোলা হয়েছে, সেসব দখলমুক্ত করে সবুজায়ন ও দৃষ্টিনন্দন করা হবে। নদ-নদীর নাব্য ফিরিয়ে আনতে নানামুখী পদক্ষেপ গ্রহণ করা হবে। তাজুল ইসলাম বলেন, নদ-নদীর মাস্টার প্ল্যান আগামী সভায় চূড়ান্ত করা হবে। এ প্ল্যান চার ধাপে বাস্তবায়ন করা হবে। সেগুলো হল- এক বছর, তিন বছর ও পাঁচ বছর এবং দশ বছর। এ মাস্টার প্ল্যান বাস্তবায়নের পর নদ-নদীগুলোক কার্যকর রাখতে পরবর্তীতে আরও দীর্ঘমেয়াদি পরিকল্পনা গ্রহণ করতে হবে। সভায় নৌপরিবহন প্রতিমন্ত্রী খালিদ মাহমুদ চৌধুরী এবং ঢাকা উত্তর সিটি কর্পোরেশন, ঢাকা দক্ষিণ সিটি কর্পোরেশন, চট্টগ্রমা সিটি কর্পোরেশনর, গাজীপুর সিটি কর্পোরেশনের মেয়র এবং সংশ্লিষ্ট বিভিন্ন প্রতিষ্ঠানের প্রতিনিধিরা উপস্থিত ছিলেন।