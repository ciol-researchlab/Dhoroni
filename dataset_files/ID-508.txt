দিল্লিতে দূষণের পরিমাণ কমেছে। বাতাসের গতি বৃদ্ধির কারণে গুণমান আগের তুলনায় ভাল হয়েছে। ‘অত্যন্ত ভয়ানক’ থেকে ‘খুব খারাপ’ হয়েছে। তার পরেই দূষণ নিয়ে সতর্কতা কমিয়ে দিল দিল্লি সরকার। জানাল, এ বার থেকে রাজধানীতে প্রবেশ করবে ডিজেলচালিত ট্রাক। সোমবার থেকে আবার চালু হচ্ছে সব সরকারি, বেসরকারি স্কুল। তবে এখনও বাইরে খেলাধুলো বা জমায়েতের অনুমতি দেয়নি অরবিন্দ কেজরীওয়ালের সরকার। শুক্রবার দিল্লির বাতাসের গুণমানের সূচক (একিউআই) ছিল ৪০৫। যা ‘অত্যন্ত ভয়ঙ্কর’ হিসাবে গণ্য করা হয়। শনিবার বিকেল ৪টের সময় তা কমে হল ৩১৭। শনিবার গাজ়িয়াবাদে একিউআই ২৭৪, গুরুগ্রামে ৩৪৬, গ্রেটার নয়ডায় ২৫৮, নয়ডায় ২৮৫, ফরিদাবাদে ৩২৮। দূষণের কারণে কেন্দ্রের প্রস্তাবে দিল্লিতে ‘গ্রেডেড রেসপন্স অ্যাকশন প্ল্যান’ (জিআরএপি)-এর চতুর্থ পর্যায়ের বিধিনিষেধ আরোপ করা হয়েছিল। দূষণের পরিমাণ কমার পরেই সেই বিধিনিষেধ লঘু করেছে প্রশাসন। তবে জিআরএপির প্রথম থেকে তৃতীয় পর্যায়ের বিধিনিষেধ চালু থাকবে দিল্লিতে। গত ৫ নভেম্বর দিল্লিতে জিআরএপির চতুর্থ পর্যায়ের বিধিনিষেধ জারি করা হয়েছিল। এর ফলে দিল্লিতে ডিজেলচালিত মাঝারি এবং ভারী ট্রাকের প্রবেশ নিষিদ্ধ হয়েছিল। একমাত্র জরুরি পরিষেবার সঙ্গে যুক্ত এমন ট্রাকই প্রবেশ করতে পারছিল দিল্লিতে। এ বার থেকে ডিজেলচালিত সব ট্রাকই প্রবেশ করতে পারবে দিল্লিতে। দিল্লির পরিবেশমন্ত্রী গোপাল রাই বাতাসের গুণগত মানের উন্নতির কথা জানিয়েছেন। তিনি বলেন, “দীপাবলির পর পরই একিউআই অত্যন্ত ভয়ানক পর্যায়ে পৌঁছেছিল। কিন্তু এখন হাওয়ার গতি বেড়েছে। বাতাসের গুণগত মানের উন্নতি লক্ষ্য করা যাচ্ছে। আশা করছি, শস্যের গোড়া পোড়ানো কমলেই সময়ের সঙ্গে সঙ্গে বাতাসের গুণগত মানের আরও উন্নতি হবে।”