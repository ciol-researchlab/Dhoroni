প্রতি বছরের মতো এবারও ১৫ মার্চ বিশ্ব ক্রেতা-ভোক্তা অধিকার দিবস ২০২১ বাংলাদেশসহ বিশ্বব্যাপী পালিত হচ্ছে। ১৯৬২ সালের ১৫ মার্চ মার্কিন প্রেসিডেন্ট জন এফ কেনেডি কর্তৃক মার্কিন কংগ্রেসে ক্রেতা-ভোক্তা আন্দোলনের আনুষ্ঠানিক ঘোষণার ঐতিহাসিক দিনটি স্মরণে প্রতি বছর ১৫ মার্চ বিশ্বজুড়ে দিবসটি বিশ্ব ভোক্তা অধিকার দিবস হিসেবে পালিত হয়ে আসছে। সারাবিশ্বের ভোক্তা সংগঠনগুলোর ফেডারেশন কনজুমার ইন্টারন্যাশনাল ভোক্তা অধিকার প্রচারণার সম্মিলিত কণ্ঠস্বর বা দাবি আদায়ের বিশ্বব্যাপী নেটওয়ার্ক। কনজুমারস অ্যাসোসিয়েশন অব বাংলাদেশ (ক্যাব) কনজুমারস ইন্টারন্যাশনালের পূর্ণাঙ্গ সদস্য। বিশ্ব ভোক্তা অধিকার দিবসের এবারের প্রতিপাদ্য :মুজিববর্ষের শপথ নিন, প্লাস্টিক দূষণ রোধ করি। প্লাস্টিক দূষণের কারণে পরিবেশ ও জলবায়ুর ক্ষতি হচ্ছে এবং তা ভোক্তাদের জীবন ও জীবিকায় কী ধরনের নেতিবাচক প্রভাব ফেলছে, সে বিষয়ে গণসচেতনতা সৃষ্টিতে দিবসের প্রতিপাদ্য নির্ধারণ করা হয়েছে। জাতিসংঘ ভোক্তাদের জন্য কিছু সর্বজনীন অধিকার ও কর্তব্যকে স্বীকৃতি প্রদান করেছে। এবারের প্রতিপাদ্য ভোক্তাদের জীবন ও জীবিকা এবং বেঁচে থাকার অধিকারের সঙ্গে সঙ্গতিপূর্ণ। যখন প্লাস্টিক বর্জ্য কোনো স্থান দখল করে পরিবেশের ওপর মারাত্মক প্রভাব ফেলে, তখন প্লাস্টিক দূষণ সৃষ্টি হয়। আমরা অনেকেই প্লাস্টিক দূষণের ক্ষতিকর প্রভাবের কথা জেনেও প্রতিনিয়ত প্লাস্টিক দ্রব্য ব্যবহার করছি। ফলে প্লাস্টিক বর্জ্য নানাভাবে মিশে যাচ্ছে পরিবেশের সঙ্গে। এর ফলে উর্বর মাটি হচ্ছে অনুর্বর। জলাশয় জলজ প্রাণীর জন্য হয়ে উঠছে বিপজ্জনক। প্লাস্টিক দূষণ বাংলাদেশে ক্রমবর্ধমান একটি সমস্যা। জনজীবন, জনস্বাস্থ্য ও পরিবেশের ওপর পলিথিনের ক্ষতিকর প্রভাব বিবেচনায় নিয়ে সরকার আইন করে পলিথিন ব্যাগের ব্যবহার নিষিদ্ধ করে। কিন্তু আইনের প্রয়োগে শিথিলতার কারণে বর্তমানে সারাদেশে পলিথিনের ব্যবহার ব্যাপক হারে বৃদ্ধি পেয়েছে। পলিথিনের বিকল্প হিসেবে জনগণের চাহিদার পরিপ্রেক্ষিতে কাগজের ব্যাগ, প্যাকেট ও ঠোঙা, কাপড়ের ব্যাগ, চটের ব্যাগ, পাটের বিভিন্ন সামগ্রী বাজারে চলে আসে। ঢাকার বিভিন্ন বাজারে এসব বিকল্পের পাইকারি দোকান গড়ে ওঠে। বিকল্প তৈরিতে গ্রামীণ নারীদের ব্যাপক কর্মসংস্থান সৃষ্টি হয়। পলিথিন শপিং ব্যাগের ব্যবহার ব্যাপকভাবে হ্রাস পায়। এর ফলে ঢাকা মহানগরীর জলাবদ্ধতাসহ জনজীবন, জনস্বাস্থ্য, পরিবেশে ইতিবাচক প্রভাব পড়ে। আইনের প্রয়োগে শিথিলতায় বিকল্পের চাহিদা কমতে থাকে এবং ধীরে ধীরে তা শূন্যের কোঠায় নেমে আসে। ভোক্তা অধিকার অবশ্যই মানবাধিকার। কারণ ভোক্তা অধিকারের সঙ্গে মানুষের জীবন-জীবিকা ও বেঁচে থাকার সম্পর্ক নিবিড়। এ কথা বলার অপেক্ষা রাখে না, সিন্ডিকেট ও অসাধু ব্যবসায়ীদের কারসাজিতে নিত্যপ্রয়োজনীয় দ্রব্যমূল্যের ঊর্ধ্বগতি; নকল ভেজাল ও মানহীন পণ্যের দৌরাত্ম্যের কারণে সাধারণ মানুষের মৌলিক অধিকার এখানে ভূলুণ্ঠিত। কিন্তু সাধারণ মানুষের স্বার্থ উপেক্ষিত থেকে যাচ্ছে। অসাধু ব্যবসায়ীরা পণ্যের দাম ইচ্ছামতো বাড়ায়, কমায়। তারা জনগণকে জিম্মি করে হীনস্বার্থে জনগণের টাকা পকেটস্থ করে। আবার পরিবেশ ধ্বংস করে মানুষের জীবনকে বিপন্ন করে পণ্য উৎপাদন ও বাজারজাত করছে। এখানে মুনাফাই মুখ্য। ভোক্তারা অসচেতন, অসংগঠিত। স্বার্থ সংরক্ষণে শক্তিশালী ভোক্তা সংগঠনের দুর্বলতা ও আইনে সুনির্দিষ্ট প্রতিকার না থাকার কারণে প্রবঞ্চনার হার প্রতিনিয়ত বাড়ছে। বিভিন্ন দেশে ভোক্তারাই পণ্যের নিয়ামক। কারণ ভোক্তারা পণ্য ব্যবহার করলেই উৎপাদক ও বিক্রেতারা হয় লাভবান। ভাইস প্রেসিডেন্ট, কনজুমারস অ্যাসোসিয়েশন অব বাংলাদেশ (ক্যাব)