লবণাক্ততার কারণে ফসলি জমির ক্ষতির কথা আমরা জানি। তবে এর সঙ্গে ভূ-উপরিভাগের মাটি বা টপ সয়েলের পুনর্গঠন এবং ইটভাটায় এর লাগামছাড়া ব্যবহার নিয়ে কম ভাবি। অর্থনৈতিক উন্নয়নের চাকা সক্রিয় রাখতে ইট দরকার। ইট বানাতে প্রয়োজনীয় মাটির চাহিদা মেটাতে গিয়ে আমরা আমাদের মাটির উর্বরা শক্তি হারাচ্ছি। ভূপৃষ্ঠদেশের মাটি বা টপ সয়েল উপরিতল থেকে পৌনে ৮ ইঞ্চি পর্যন্ত বিস্তৃত। এই ০-২০ সেন্টিমিটার পর্যন্ত বিস্তৃত ভূমিই কর্ষণযোগ্য। টপ সয়েল অর্গানিক কার্বন বা হিউমাস-সমৃদ্ধ, যা কিনা মাটির উর্বরতার মূল চালিকাশক্তি। শুধু মাটির উর্বরা শক্তি নয়; টপ সয়েলে থাকা হিউমাস ইট প্রস্তুতের সময় ভস্মীভূত হয়। হিউমাস-সমৃদ্ধ টপ সয়েলের ব্যবহার তাই পরোক্ষভাবে কার্বন নির্গমনের হারও বাড়িয়ে থাকে। বাংলাদেশ এবং তৎসংলগ্ন অঞ্চলে এসওএমের গড় অবস্থানকাল ১০০ থেকে ২০০ বছর পর্যন্ত হতে পারে। অর্থাৎ টপ সয়েল অপসারণ করে কৃষিকাজ ছাড়া অন্য কাজে ব্যবহার করলে এর পুনর্গঠনে এক থেকে দুই শতাব্দী পর্যন্ত সময় লেগে যেতে পারে। বৈজ্ঞানিক আলোচনায় এটি প্রতিষ্ঠিত যে তাপমাত্রার উল্লম্ফন ও অতিবৃষ্টি এসওএমের দ্রুত হ্রাসে ইন্ধন জোগাতে পারে। যেমনটি আমাজনের রেইন ফরেস্ট অঞ্চলে দেখা গেছে। একই কারণে মেরু অঞ্চলে শীতল আবহাওয়া থাকার ফলে মাটিতে দীর্ঘ সময় ধরে এসওএমের আধিক্য দেখা যায়। আবার এটিও মানতে হবে যে, ভূস্থিত অণুজীব বায়ুমণ্ডলের কার্বনকে মাটিতে সঞ্চয় করতে সক্ষম এবং পাশাপাশি কোনো কোনো অণুজীব মাটিস্থ এসওএমকে বিনাশ করার মাধ্যমে বায়ুমণ্ডলে কার্বন নিঃসরণ করতে পারঙ্গম। এখানে কয়েকটি ব্যাপার স্পষ্ট: (১) মাটিতে অবস্থিত এসওএমের বিনাশ ঘটলে তার পুনর্গঠনে বাংলাদেশ ও তৎসংলগ্ন এলাকায় শতাব্দীর চেয়ে বেশি সময় লেগে যাবে; (২) বাংলাদেশের আঞ্চলিক আবহাওয়া, মাটির খনিজ গঠন ইত্যাদির ওপর নির্ভর করে এসওএমের পুনর্গঠন হার পর্যালোচনা করা জরুরি; (৩) বৈশ্বিক উষ্ণায়ন এসওএমের বিনাশের হার ত্বরান্বিত করতে পারে (যেমন মেরু অঞ্চলে অণুজীবকে সক্রিয় করে)। তবে এমন পরিবর্তন অন্যান্য ভূতাত্ত্বিক সূচকের ওপরেও নির্ভরশীল এবং (৪) হিউমাস-সমৃদ্ধ টপ সয়েল ইট তৈরিতে ব্যবহারের মাধ্যমে কার্বনের অহেতুক অতি নিঃসরণ ঘটবে। এই আলোচনা থেকে আমরা এটুকু জানলাম, টপ সয়েলের গুণাগুণ সংরক্ষণ করা জরুরি এবং বৈশ্বিক উষ্ণায়নের যুগে এই প্রয়োজন আরও তীব্র হয়ে ধরা দেবে। এ কারণে এই মহামূল্যবান টপ সয়েলের যত্রতত্র ব্যবহার থেকে বিরত থাকা আবশ্যক। ইট নব্যপ্রস্তর যুগ থেকেই নির্মাণশিল্পের কেন্দ্রে অবস্থান করছে। বাংলাদেশেও এর ব্যতিক্রম নয়। আমাদের অর্থনীতির চাকা এখন অতি সচল। এটি আশার কথা। তবে এ কারণে পরিবেশ দূষণ যদি ত্বরান্বিত হয় তাহলে ভাবনার বিষয়। ইট তৈরিতে টপ সয়েল কমানো একান্ত জরুরি। ফয়েজ আহমেদ তৈয়্যব ২০২২ সালে তাঁর সুলিখিত গ্রন্থে উল্লেখ করেছেন, অপরিকল্পিত গ্রামীণ গৃহায়ন এবং এ জন্য ব্যবহৃত ইট তৈরিতে টপ সয়েলের চাহিদা বৃদ্ধি প্রতি বছর ১ থেকে ১ দশমিক ২ শতাংশ চাষযোগ্য জমির উর্বরতা নষ্ট করছে। এই অপচয়ের ফল যে সুদূরপ্রসারী, তা এসওএম পুনর্গঠনের সময়কালই আমাদের বলে দিচ্ছে। তাই ইটভাটা থেকে উদ্‌গিরিত কার্বন ডাই-অক্সাইড শুধু বৈশ্বিক উষ্ণায়নকে ত্বরান্বিত করছে না, এই আড়াই হাজার কোটিরও বেশি পোড়ামাটির ইট তৈরিতে জড়ো করা টপ সয়েল আমাদের কৃষিক্ষেত্রে একটি দীর্ঘমেয়াদি ক্ষতি বয়ে আনছে। প্রশ্ন হচ্ছে, আমরা কি নির্মাণের অত্যাবশ্যকীয় উপকরণ ইটভাটা বন্ধ করে দেব? উন্নয়নের চাকা শ্লথ করে দেব, নাকি ইট তৈরিতে টপ সয়েলের বিকল্প খুঁজব? প্রথমত, ইট তৈরিতে যে মাটি প্রয়োজন তা গভীর থেকে সংগ্রহে উৎসাহ দেওয়া দরকার। এতে রাষ্ট্রীয় বা স্থানীয় নজরদারি প্রয়োজন। দ্বিতীয়ত, বিকল্প উপকরণ প্রয়োগের মাধ্যমে মাটির চাহিদা কমানো দরকার। এ ক্ষেত্রে রিসাইকেল্ড ইট, বালুর গুঁড়ো, রাবারের টুকরো, পাথরের গুঁড়ো ব্যবহারের কথা ভাবা যেতে পারে। সম্প্রতি ইট তৈরিতে ফ্লাই অ্যাশ ব্যবহারের কথাও বলা হচ্ছে। ইটশিল্পে এমন বিকল্প চিন্তার প্রয়োজন। প্রয়োজন বিকল্প উপাদান থেকে তৈরি ইটের গুণাগুণ বিচার। বাংলাদেশ প্রকৌশল বিশ্ববিদ্যালয়ের পুরকৌশল অনুষদ এ ক্ষেত্রে অগ্রণী ভূমিকা রাখতে পারে। আমাদের সুজলা-সুফলা বাংলাদেশে আর যাই হোক, উর্বরতা নিয়ে ভাবতে হয়নি বহু বছর। তবে পুঁজিবাদের প্রসার ও অর্থনীতির কাম্য সম্মুখগতি পরিবেশের ওপর সরাসরি প্রভাব রাখছে। চীন এমন পরিবৃত্তি দিয়ে অতিক্রম করেছে। পরিবেশ রক্ষণাবেক্ষণে চীন এখন সোচ্চার। কাতারের অর্থনৈতিক প্রবৃদ্ধিও ক্ষণস্থায়ী হয়ে দাঁড়াবে যদি তারা তাদের পরিবেশের পরিচর্যা না করে। কাতার এ বিষয়ে অবগত এবং প্রতি বছরই পরিবেশের ওপর মনোযোগ সেখানে বেড়ে চলেছে। বাংলাদেশকেও এখনই ভাবতে হবে উষ্ণায়নের এমন জায়মান সমস্যার কথা। উষ্ণায়নের প্রত্যক্ষ প্রভাব অতিক্রম করা সুকঠিন হলেও এর পরোক্ষ প্রভাব নিয়ন্ত্রণে রাখা আমাদের আয়ত্তের মধ্যে পড়ে। সবুজ, সুফলা বাংলাদেশের মাটির উর্বরতা বাঁচানোর দায়িত্ব যে আমাদেরই। যুক্তরাষ্ট্রের ইয়েল বিশ্ববিদ্যালয়ের অধ্যাপক মার্ক ব্র্যাডফোর্ড এবং তাঁর সহ-গবেষকরা নেচার ক্লাইমেট চেঞ্জ পত্রিকায় বলেছেন, তাপমাত্রা, বৃষ্টিপাতের পরিমাণ, মাটির ভূতাত্ত্বিক ও খনিজ গঠন এলাকাভিত্তিক। এ জন্য এসওএমের বিস্তার কয়েক বছর থেকে সহস্রাব্দ পর্যন্ত হয়ে থাকে। তাই এসওএম পুনর্গঠনের পেছনের কারণ অনুসন্ধানে মাটির উর্বরতার পুনর্জাগরণ এবং জলবায়ু পরিবর্তনে এর ভূমিকা উন্মোচন করার জন্য দরকারি। হালে প্রায় প্রতি বছর প্রাকৃতিক দুর্যোগের অনবরতা ও তীব্রতা বেড়ে চলেছে। হারিকেন, সাইক্লোন, বন্যা, খরা, দাবানল, হিমবাহের দ্রুত গলন কিংবা গ্রীষ্মের তাপদাহের অতি বৃদ্ধি– নানা দুর্যোগে অর্থনৈতিক ক্ষতির উল্লম্ফন দেখা যাচ্ছে। বিজ্ঞানীরা দুর্যোগের এই ঘনঘটার সঙ্গে বৈশ্বিক উষ্ণায়নকে জড়িত করছেন। এমনকি ২০১৭ সালে যুক্তরাষ্ট্রের আবহাওয়া অধিদপ্তর বলেছে, ‘আমরা নতুন আবহাওয়ার সম্মুখীন হচ্ছি, কারণ আমরা নতুন জলবায়ু তৈরি করেছি।’ প্রাকৃতিক এই দুঃসময়ের আভাস পৃথিবীর মানুষকে ভাবিয়ে তুলেছে। জলবায়ু পরিবর্তন আর তার প্রভাবে বৈশ্বিক উষ্ণায়ন নিয়ে আলোচনা ও দুর্ভাবনাও তাই বেড়েছে। এ অবস্থায় বাংলাদেশের ভূপৃষ্ঠের টপ সয়েল ধ্বংস করার পরিণাম নিয়ে জরুরিভাবে কাজ শুরু করা দরকার। নাভিদ সালেহ: যুক্তরাষ্ট্রের ইউনিভার্সিটি অব টেক্সাস অ্যাট অস্টিন-এ পুর, স্থাপত্য ও পরিবেশ কৌশল অনুষদের অধ্যাপক