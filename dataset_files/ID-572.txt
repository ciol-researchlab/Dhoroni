পতঙ্গবাহিত রোগ, প্লাস্টিকের ব্যবহার বন্ধ ও মুক্ত-শৌচ রুখতে প্রচার চালানো পুজো কমিটিগুলিকে ‘স্বাস্থ্যবান্ধব শারদ সম্মান’ পুরস্কার দেওয়ার কথা ঘোষণা করলেন পঞ্চায়েত ও গ্রামোন্নয়ন দফতরের প্রতিমন্ত্রী বেচারাম মান্না। বুধবার বাঁকুড়ায় তিনি এ-ও জানান, পড়ুয়াদের ডেঙ্গি মশার লার্ভা চেনাতে স্কুলে স্কুলে শিবির করার ভাবনাচিন্তা চলছে। এ দিন বাঁকুড়ার রবীন্দ্রভবনে বেচারাম কঠিন বর্জ্য নিষ্কাশন, প্লাস্টিক বর্জ্য নিষ্কাশন-সহ চারটি প্রকল্পের উদ্বোধন ও চারটি প্রকল্পের শিলান্যাস করেন। বাড়ি বাড়ি শৌচালয় নির্মাণের ‘ওডিএফ প্লাস’ প্রকল্পের কাজ, কঠিন বর্জ্য ব্যবস্থাপনার পরিকাঠামো গড়ার দিকে পঞ্চায়েতগুলিকে জোর দিতে নির্দেশ দেন তিনি। ডেঙ্গি মোকাবিলার জন্য জনসচেতনতা গড়ে তোলার পক্ষেও জোর দেন মন্ত্রী। বেচারাম বলেন, “যে পুজো কমিটিগুলি পতঙ্গবাহিত রোগ, প্লাস্টিকের ব্যবহার বন্ধ ও খোলা জায়গায় শৌচ রুখতে উদ্যোগী হবে, তাদের ‘স্বাস্থ্যবান্ধব শারদ সম্মান’ দেওয়া হবে। পড়ুয়ারা যাতে ডেঙ্গি মশার লার্ভা চিনতে পারে তার জন্য স্কুলে স্কুলে শিবির করার কথা আমরা ভাবছি।’’ মাত্রাতিরিক্ত প্লাস্টিক ব্যবহারের ফলে ভূগর্ভস্থ জলস্তর ক্ষতিগ্রস্ত হচ্ছে বলে ত্রিস্তরীয় পঞ্চায়েতের জনপ্রতিনিধিদের সচেতন করেন মন্ত্রী। এ প্রসঙ্গে মন্ত্রী বলেন, “তৃতীয় বিশ্বযুদ্ধ দেখে ফেলেছেন মানুষজন। এ বার জলের জন্যই চতুর্থ বিশ্বযুদ্ধ হতে পারে।” ঘটনা হল, এখনও পর্যন্ত দু’টি বিশ্বযুদ্ধ হয়েছে। তাই মন্ত্রীর ওই মন্তব্য নিয়ে কটাক্ষ করতে ছাড়েননি বিরোধীরা। পরে অবশ্য মন্ত্রী বলেন, “তৃতীয় ও চতুর্থ বিশ্বযুদ্ধের কথা ভুল করে বলে ফেলেছি।’’ বাঁকুড়ার বিজেপি বিধায়ক নীলাদ্রিশেখর দানার কটাক্ষ, “মুখ্যমন্ত্রীও বিভিন্ন সময়ে ভুল তথ্য দিয়ে বিভ্রান্তি ছড়ান। তাঁর মন্ত্রীও তেমনই হবেন।’’ তৃণমূলের বাঁকুড়া সাংগঠনিক জেলা সভাপতি দিব্যেন্দু সিংহ মহাপাত্রের পাল্টা মন্তব্য, “কেন্দ্রের বিজেপি সরকার তো দায়িত্ব নিয়ে দেশের ইতিহাসকেই বিকৃত করে দিচ্ছে।” এ দিন পঞ্চায়েতের জনপ্রতিনিধিদের সাধারণ মানুষের সঙ্গে যোগাযোগ বাড়াতে ঘরে ঘরে যাওয়ার নির্দেশ দেন মন্ত্রী।