পর্যটন ও এয়ারলাইনস খাতে একবার ব্যবহারযোগ্য প্লাস্টিক পণ্যের ব্যবহার বন্ধ করে বিকল্প পণ্য ব্যবহার নিশ্চিত করতে হবে বলে জানিয়েছেন বক্তারা। বুধবার (১৬ ফেব্রুয়ারি) ‘একবার ব্যবহারযোগ্য প্লাস্টিক পণ্যের ব্যবহার, পর্যায়ক্রমে বন্ধ করার কৌশল নিয়ে আলোচনা ও পরামর্শ সভায়’ বক্তারা এসব কথা বলেন। এনভায়রনমেন্ট অ্যান্ড সোশ্যাল ডেভেলপমেন্ট অর্গানাইজেশন-এসডো ভার্চুয়াল এই আলোচনা সভার আয়োজন করে। তারা বলেছেন, একবার ব্যবহারযোগ্য প্লাস্টিক পণ্য পরিবেশ দূষণের অন্যতম কারণ। ফলে পর্যটন খাতের পাশাপাশি এয়ারলাইনস, হোটেল, মোটেল এবং রেস্টুরেন্টগুলোতে এই একবার ব্যবহারযোগ্য প্লাস্টিক পণ্য, প্লাস্টিক প্যাকেজিং থেকে দূরে সরে আসতে হবে। ন্যাশনাল জিওগ্রাফিকের গবেষণায় দেখা গেছে, বিশ্বব্যাপী সমুদ্রসৈকতে ৭৩ শতাংশ প্লাস্টিক পাওয়া গেছে এবং ৮৫ শতাংশ ভাসমান আবর্জনা এবং ৪৫ শতাংশ থেকে ৯৫ শতাংশ প্লাস্টিক বর্জ্য ভূমধ্যসাগরের তলায় পাওয়া গেছে। এসব পণ্যগুলোর মধ্যে অন্যতম হচ্ছে স্ট্র, বোতল ও কটন বাড। পর্যটকরা বর্জ্য বৃদ্ধি এবং পর্যটনকেন্দ্রগুলোর পরিবেশ দূষণ উভয়ের জন্য দায়ী।