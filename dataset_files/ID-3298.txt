স্থানীয় সরকার পল্লী উন্নয়ন ও সমবায়মন্ত্রী মো. তাজুল ইসলাম বলেছেন, ঢাকার চারপাশে নদীর পানি দূষণমুক্ত রাখতে ঢাকা ওয়াসা ইতিমধ্যে একটি স্যুয়ারেজ মাস্টারপ্ল্যান প্রণয়ন করেছে। মাস্টারপ্ল্যানের অংশ হিসেবে বর্তমানে ‘দাশেরকান্দি স্যুয়ারেজ ট্রিটমেন্ট প্ল্যান্ট’ নামে একটি পয়ঃশোধনাগার নির্মাণাধীন রয়েছে; যা সমাপ্ত হলে সরাসরি পয়ঃবর্জ্য নদীতে গিয়ে যে দূষণ হয়, তা অনেকাংশে বন্ধ হবে। বুধবার জাতীয় সংসদে জাতীয় পার্টির সংসদ সদস্য অ্যাডভোকেট সালমা ইসলামের প্রশ্নের জবাবে তিনি এ কথা বলেন। নগর সরকারের প্রস্তাব নাকচ করলেন এলজিআরডি মন্ত্রী : ব্যারিস্টার রুমিন ফারহানার প্রশ্নের জবাবে সিটি গভর্মেন্ট (নগর সরকার) গঠনের প্রস্তাব নাকচ করে দিয়েছেন স্থানীয় সরকার পল্লী উন্নয়ন ও সমবায় মন্ত্রী। তিনি বলেছেন, দেশের প্রেক্ষাপটে শহর, নগর, গ্রামগুলো কিভাবে উন্নয়ন করার দরকার, সে ব্যাপারে প্রধানমন্ত্রী বিভিন্ন সময় বিভিন্ন ধরনের উদ্যোগ নিয়েছেন। বিশিষ্টজনরা বিভিন্ন মতামত দিয়েছেন, সব বিবেচনা করে আমাদের সিটি কর্পোরেশন, পৌরসভা, ইউনিয়ন উপজেলাসহ সবগুলোকে বিভিন্নভাবে ক্ষমতায়ন করা হয়েছে। তিনি বলেন, আমাদের সিটি কর্পোরেশনকে সক্ষমতা অনুযায়ী যথেষ্ট ক্ষমতা দেয়া আছে বলে আমি মনে করি। মন্ত্রী হিসেবে দায়িত্ব পালন করতে এসে দেখেছি এ ক্ষমতাগুলো যদি উনারা সত্যিকার অর্থে প্রয়োগ ও বাস্তবায়ন করতে পারেন, তাহলে নাগরিক জীবনে স্বস্তি ফিরে আসবে এবং কাক্সিক্ষত উন্নয়ন হবে। হারুনুর রশীদের সম্পূরক প্রশ্নের জবাবে মন্ত্রী বলেন, কেউ কেউ এ দেশে সব সময় সামনে বিপর্যয় দেখেন। তবে প্রধানমন্ত্রীর নেতৃত্বে গোটা জাতি সবক্ষেত্রেই সফলতা দেখছে। বিশেষ করে প্লাস্টিক বর্জ্য নিয়ে সরকারের সুনির্দিষ্ট কিছু পরিকল্পনা আছে। কাজেই বর্জ্য নিয়ে আতঙ্কিত হওয়ার কিছু নেই।