স্কটল্যান্ডের গ্লাসগোসে অনুষ্ঠিত জলবায়ু সম্মেলন- কপ২৬ এ বৈশ্বিক উষ্ণতা বৃদ্ধি কমাতে ঐক্যবদ্ধ সিদ্ধান্ত নিয়েছে দেশগুলো। ২০৩০ সালের আগেই কয়লা ব্যবহার বন্ধের সিদ্ধান্ত নিয়েছে তারা। কিন্তু বিশ্ব যে রাস্তায় ধাবিত হচ্ছে তাতে এসব উদ্যোগ কাজে আসবে না বলে জানিয়েছে ক্লাইমেট একশন ট্র্যাকার নামে একটি সংস্থা। এক প্রতিবেদনে এ তথ্য তুলে ধরেছে আল জাজিরা। জাতিসংঘের লক্ষ্য ২১০০ সালের মধ্যে বৈশ্বিক উষ্ণতা ১ দশমিক ৫ ডিগ্রি সেলসিয়াসের মধ্যে সীমাবদ্ধ রাখবে। সে লক্ষ্যে কপ-২৬ সম্মেলনে বিশ্বের বিভিন্ন রাষ্ট্র কয়লা ব্যবহার বন্ধ ও গ্রিন হাউজ গ্যাস নিস্বরণ কমাতে বিভিন্ন সিদ্ধান্তে উপনীত হয়েছে। এ প্রসঙ্গে জলবায়ু নিয়ে গবেষণা করা প্রতিষ্ঠান ক্লাইমেট একশন ট্র্যাকারের (সিএটি) গবেষকদল জানায়, চলতি শতাব্দিতেই বৈশ্বিক উষ্ণতা ২ দশমিক ৪ ডিগ্রি সেলসিয়াস বৃদ্ধি পাবে। বিশ্বের বিভিন্ন দেশ এই উষ্ণতা কমাতে উদ্যোগ নিলেও, পৃথিবী এমন পথে ধাবিত হচ্ছে যে তা থামানো যাবে না। এক বিবৃতিতে সিএটি জানায়, কপ-২৬ সম্মেলনে নেওয়া সব অঙ্গীকারগুলো কার্যকর হলেও ২০৩০ সালের মধ্যে লক্ষ্যমাত্রা অর্জন করা সম্ভব হবে না। কারণ নীতি নির্ধারনী বিষয়গুলো শামুকের গতিতে এগোচ্ছে। এ গতিতে এগোলে ২১০০ সালের শুরুতে বৈশ্বিক উষ্ণতা ২ দশমিক ৭ ডিগ্রি সেলসিয়াস পর্যন্ত বৃদ্ধি পেতে পারে।