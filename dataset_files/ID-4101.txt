পরিবেশ, বায়ুসহ সব ধরনের দূষণ নিয়ন্ত্রণে অগ্রাধিকার ভিত্তিতে ১০০ দিনের কর্মসূচি ঘোষণা করেছেন পরিবেশ, বন ও জলবায়ু পরিবর্তন মন্ত্রী সাবের হোসেন চৌধুরী। গতকাল বৃহস্পতিবার মন্ত্রণালয়ের সভাকক্ষে সাংবাদিকদের সামনে তিনি এ কর্মসূচি ঘোষণা করেন। এদিন থেকেই কাজ শুরুর কথা জানান তিনি। সংবাদ সম্মেলনে পরিবেশ সচিব ফারহিনা আহমেদ কর্মসূচিগুলো পড়েন। পরে এগুলোর ব্যাখ্যা দেন মন্ত্রী। এর মধ্যে অন্যতম কর্মসূচি– বায়ুদূষণ ও উর্বর মাটির ক্ষয়ের জন্য অন্যতম দায়ী রাজধানীর চারপাশের ৫০০টি প্রচলিত ইটভাটা ধ্বংস করা। পাশাপাশি পরিবেশসম্মত ব্লক ইটের সহজলভ্যতা নিশ্চিত করতে প্রয়োজনীয় পদক্ষেপ নেওয়া হবে। এ ছাড়া আইন হালনাগাদ করা, নীতি কাঠামো তৈরি, বর্জ্য ব্যবস্থাপনা, শিল্পকারখানার ইটিপি কার্যকরভাবে চালু রাখতে স্মার্ট প্রযুক্তি ব্যবহার করে পর্যবেক্ষণ, পাহাড়, টিলা ও প্রাকৃতিক জলাধারের ম্যাপিং শুরু এবং দখল হয়ে যাওয়া বনভূমি উদ্ধারে নতুন করে পদক্ষেপ নেওয়ার প্রস্তাব রয়েছে কর্মসূচিতে। পাশাপাশি জলবায়ু পরিবর্তনের প্রভাব মোকাবিলায় আন্তর্জাতিক ক্ষয়ক্ষতি তহবিল (লস অ্যান্ড ড্যামেজ ফান্ড) থেকে আগামী পাঁচ বছরে কমপক্ষে ১৫ বিলিয়ন ডলার অর্থ পাওয়ার পরিকল্পনা নেওয়া হয়। বায়ুদূষণ, প্লাস্টিক দূষণ, পাহাড় কাটা, জলাধার ভরাট রোধসহ পরিবেশ খাতে সুশাসনের জন্য অনুকূল পরিবেশ সৃষ্টিতে বিশেষ উদ্যোগ নেওয়ার কথাও বলা হয়েছে। অনুষ্ঠানে প্রতিটি মন্ত্রণালয়ের সঙ্গে পরিবেশ মন্ত্রণালয়ের কাজের সমন্বয়ে একটি ‘মিনিস্টারিয়াল ম্যাপিং’ করার পরিকল্পনার কথা তুলে ধরেন মন্ত্রী।