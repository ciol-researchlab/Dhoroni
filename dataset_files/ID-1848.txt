পূর্ব রেলের আসানসোল রেল ডিভিশনের অন্তর্গত আসানসোল রেল স্টেশনকে ইন্ডিয়ান গ্রিন বিল্ডিং কাউন্সিল(আইজিবিসি)-এর পক্ষ থেকে প্লাটিনাম রেটিং প্রদান করা হয়েছে। পূর্ব রলে প্রথম স্টেশন হিসেবে আসানসোল প্লাটিনাম রেটিং পেল। কনফেডারেশন অফ ইন্ডিয়ান ইন্ডাস্ট্রিজ (সিআইআই) এই রেটিং প্রদান করেছে।। রেল সূত্রের খবর, ২০১৯ সালের সেপ্টেম্বর মাস থেকে এই প্রক্রিয়া শুরু হয়। যেখানে দেখা হয় দূষণমুক্ত স্টেশন পাশাপাশি পরিবেশ রক্ষা করার জন্য কী কী কাজ করা হয়েছে। আসানসোল রেল ডিভিশনের ডিআরএম সুমিত সরকার নিজে উদ্যোগ নিয়ে এই বিষয়ে কাজ করেছিলেন। তাঁর উদ্যোগে স্টেশনের চারপাশে যে জঙ্গলের পরিস্থিতি ছিল তা সরিয়ে ইকোলজিক্যাল পার্ক তৈরি করা। স্টেশনের বাইরে রেস্টুরেন্ট অন হুইল, স্টেজ, রিসাইকলিং ফোয়ারা, বসার জায়গা করা হয়েছে স্টেশন লাগোয়া এলাকায়। রেলের অব্যবহৃত সামগ্রী দিয়ে ইকোলজিক্যাল পার্ক আরও সুন্দর করে গড়ে তোলা হয়েছে। আর এই সমস্ত জিনিস রেল কর্মচারীদের নিজে নিজে পরিকল্পনা করে নির্মাণ করেছে। বিদ্যুৎ যে পরিমাণ খরচা হত তার থেকে অনেক কম বিদ্যুৎ খরচা করে সমস্ত জায়গা সাজানো হয়েছে। স্টেশনের নালার জলকে পরিশোধনের বিশেষ ব্যবস্থাও করা হয়েছে আসানসোলে। কোচিং কমপ্লেক্সগুলিতে জল দেওয়া হচ্ছে ইনফ্লুয়েন্ট ট্রিটমেন্ট প্ল্যান্ট-এর মাধ্যমে। কনভার্টার এর মাধ্যমে স্টেশন থেকে যে সকল প্লাস্টিক সামগ্রী ও নোংরা আবর্জনা ছিল সেগুলো রিসাইক্লিং-ও করা হচ্ছে। বর্ষার জল সংরক্ষণ করার ব্যবস্থার পাশাপাশি স্টেশনের ভিতরে এবং স্টেশনের বাইরে গাছ লাগিয়ে সৌন্দর্যায়ন হয়েছে। গ্রিন রেটিং প্রমাণপত্রের জন্য আইজিবিসি-র নির্ধারিত সমস্ত নিয়মকে পালন করা হয়েছে। প্রসঙ্গত, আসানসোল রেল স্টেশন আগেই আইএসও ৯০০১, ১৪০০১ এবং ৪৫০০১ শংসাপত্র পেয়ে গিয়েছে।