গঙ্গা পুজো করে, দূষণ ঠেকানোর আশ্বাস দিয়ে, নিজেই ফুল মালা নদীর জলে ভাসিয়ে দিলেন তৃণমূল বিধায়ক। এমনই অভিযোগ উঠল হুগলির চুঁচুড়ার বিধায়ক অসিত মজুমদারের বিরুদ্ধে। এ নিয়ে তৃণমূল বিধায়ককে কটাক্ষ করেছে বিজেপি। রবিবার চুঁচুড়ার জোড়াঘাটে গঙ্গা পুজো এবং আরতি সারেন অসিত। সাংবাদিক বৈঠক করে জানিয়ে দেন, এলাকায় কোথাও গঙ্গা দূষণ হচ্ছে এমন অভিযোগ পেলে তিনি ব্যবস্থা নেবেন। সোশ্যাল মিডিয়ায় গঙ্গা দূষণের ছবি দেওয়া হলেও তিনি পদক্ষেপ করবেন বলে দেন আশ্বাসও। কিন্তু এর পর তিনি নিজেই পুজোর ফুল, মালা জলে ভাসিয়ে দেন বলে অভিযোগ। আর তা নিয়েই বিতর্ক দানা বেঁধেছে। রবিবার সাংবাদিক বৈঠকে বিজেপিকে এক হাত নেন অসিত। তৃণমূল বিধায়কের অভিযোগ, ‘‘বিজেপি গঙ্গাকে দূষণ মুক্ত করার প্রতিশ্রুতি দিয়ে ক্ষমতায় এসে ‘নমমি গঙ্গে’র প্রচার করেছিল। প্রায় ২০ হাজার কোটি টাকা খরচ করেছিলেন মোদী। কিন্তু তার পর ৬ বছর পেরিয়ে গেলেও, গঙ্গা দূষণ মুক্ত হয়নি। বিজেপি গঙ্গা নিয়ে রাজনীতি করে, হিন্দুত্বের বড়াই করে। এমন ভাব করে যে ওদের থেকে বড় হিন্দু আর কেউ নেই। পুরোটাই ভেক।’’ আরও পড়ুন: টিকা নিয়ে জোর টিপ্পনি বিজেপির, একযোগে ‘দুর্নীতি’ নিশানা তৃণমূলকে আরও পড়ুন: দিলীপ-শুভেন্দুর দ্বিতীয় কর্মসূচি সফলে মরিয়া বিজেপি গঙ্গা দূষণমুক্ত করার কর্মসূচিতেই দূষণ ঘটানোর অভিযোগ? অসিতের ভূমিকা নিয়ে প্রশ্ন তুলছে গেরুয়াশিবির। বিজেপি নেতা স্বপন পাল বলেন, ‘‘তৃণমূল বুঝতে পেরেছে ওদের পায়ের তলায় মাটি সরে গেছে। তাই মরার সময় রামনাম করছে। উনি গঙ্গাকে দূষণমুক্ত করার কথা বলে নিজেই ফুল মালা ফেলে গঙ্গাকে দূষিত করছেন।’’