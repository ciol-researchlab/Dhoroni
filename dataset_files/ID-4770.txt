জলবায়ু পরিবর্তন মোকাবেলায় সবাইকে সচেতন হওয়ার আহ্বান জানিয়েছেন পরিবেশ, বন ও জলবায়ু পরিবর্তন মন্ত্রী মো. শাহাব উদ্দিন। শনিবার রাজধানীর সিরডাপ মিলনায়তনে হোম মিডিয়া ও এলটিভি আয়োজিত ‘জলবায়ু পরিবর্তনে পরিবেশের ভারসাম্য রক্ষায় করণীয়’ শীর্ষক সেমিনারের উদ্বোধনকালে প্রধান অতিথির বক্তৃতায় তিনি এ আহ্বান জানান। জলবায়ু পরিবর্তনে দায়ী দেশগুলোর কাছ থেকে বাংলাদেশ ক্ষতিপূরণ আদায়ে সবসময় সোচ্চার এ কথা উল্লেখ করে তিনি বলেন, দেশের আয়তনের শতকরা পঁচিশ ভাগ এলাকায় বনভূমি সৃষ্টির কাজ করছে বর্তমান সরকার। মন্ত্রী বলেন, জলবায়ু পরিবর্তন রোধে বিশেষ করে উপকূলীয় অঞ্চলে সবুজ বেষ্টনী সৃষ্টির কাজ দ্রুত গতিতে এগিয়ে চলছে। কৃষি জমি ধ্বংস না করে অল্প জায়গায় বহুতল ভবন নির্মাণ এবং শিল্পকারখানা স্থাপনের নীতিগত সিদ্ধান্ত বাস্তবায়ন করা হচ্ছে । তিনি বলেন, পরিবেশের ভারসাম্য রক্ষায় ড্রেজিং করে নদীর নাব্যতা ফিরিয়ে আনা এবং নদীভাঙন রোধে বিভিন্ন কার্যক্রম গ্রহণ ও বাস্তবায়ন করা হচ্ছে। জলোচ্ছ্বাস মোকাবিলায় উপকূলীয় এলাকায় টেকসই বাঁধ নির্মাণ করার কাজ চলমান রয়েছে। উপকূল এলাকায় উঁচু সাইক্লোন সেল্টার নির্মাণ করা হয়েছে এবং দুর্যোগকালীন পরিস্থিতি মোকাবেলায় তহবিল গঠন করেছে। আরো পড়ুন : কাশিয়ানীতে কাঠমিস্ত্রীকে কুপিয়ে হত্যা পিকেএসএফ-এর সভাপতি ও অর্থনীতিবিদ ড. কাজী খলীকুজ্জমান আহমেদের সভাপতিত্বে অনুষ্ঠিত সেমিনারে অন্যদের মধ্যে বক্তৃতা করেন, পররাষ্ট্র মন্ত্রী ড. এ. কে. আব্দুল মোমেন, গবেষক ও অর্থনীতিবিদ ড. আহমেদ আল কবির, জলবায়ু বিষয়ক গবেষক সৈয়দ জগলুল পাশা, বাংলাদেশ ব্যাংক পরিচালনা পর্ষদের পরিচালক অধ্যাপক হান্নানা বেগম প্রমুখ। বাসস