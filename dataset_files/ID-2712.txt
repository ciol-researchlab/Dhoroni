পরিবেশ বাঁচাতে আইন রয়েছে। কিন্তু এ রাজ্যে তার প্রয়োগ নেই কেন, শনিবার বায়ুদূষণ নিয়ে এক আলোচনাচক্রে সেই প্রশ্ন তুললেন পরিবেশকর্মীরা। ন্যাশনাল ক্রাইম রেকর্ড ব্যুরোর রেকর্ড দেখিয়ে পরিবেশ আইন বিশেষজ্ঞ ঋত্বিক দত্ত জানান, ২০১৫ সালে পশ্চিমবঙ্গে পরিবেশ আইন, জলদূষণ আইন ও বায়ু দূষণ আইন মিলিয়ে মাত্র সাতটি মামলা হয়েছে! তার মধ্যে পরিবেশ আইনে মাত্র একটি মামলা! বাকি দু’টি আইনে তিনটে করে মামলা হয়েছে। ঋত্বিকবাবুর মতে, পরিবেশ আইন না মানাটা গুরুতর অপরাধ। কিন্তু তা সত্ত্বেও প্রয়োগ হয় না। ফলে দূষণ ঠেকানো কঠিন। পরিবেশকর্মীদের মতে, এ রাজ্যে পরিবেশরক্ষাটা সদিচ্ছার উপরেই ছেড়ে দেওয়া হয়। বড় জোর দূষণ নিয়ন্ত্রণ পর্ষদ নোটিস পাঠিয়ে দায় সারে। এ দিনের আলোচনাচক্রে উপস্থিত পরিবেশবিদ এবং আইনজীবীরা জানান, পরিবেশ আইন অনুযায়ী পুলিশ, পরিবেশ দফতর, দূষণ নিয়ন্ত্রণ পর্ষদ— যে কেউই মামলা রুজু করতে পারে। কিন্তু সেটা কেউই করে ওঠে না। ঋত্বিকবাবুর মতে, বন দফতরের ক্ষেত্রে মামলা করার জন্য ডিএফও, রেঞ্জ অফিসার থাকেন। কিন্তু এ ক্ষেত্রে তেমন কোনও পদ নেই। ফলে পরিবেশ আইন লাগু করার বিষয়টি গুরুত্ব পায় না। পরিবেশকর্মীদের অনেকে এ-ও বলছেন, কড়া ব্যবস্থা না নেওয়ার ফলে দূষণ ছড়ানো নিয়ে কেউ তেমন ভয় পায় না। যদিও এই যুক্তি মানতে নারাজ রাজ্য দূষণ নিয়ন্ত্রণ পর্ষদের প্রাক্তন মুখ্য আইন আধিকারিক বিশ্বজিৎ মুখোপাধ্যায়। তিনি জানান, আশির দশকে দূষণের অভিযোগে ফৌজদারি মামলা হতো। পরবর্তী কালে দূষণ নিয়ন্ত্রণ পর্ষদের হাতে অভিযুক্ত কারখানার আলো ও জলের সংযোগ বিচ্ছিন্ন করা এবং জরিমানার ক্ষমতা আসে। এই সব নির্দেশ পুনর্বিবেচনার জন্য ‘অ্যাপিলেট অথরিটি’ তৈরি করা হয়। বছর কয়েক আগে জাতীয় পরিবেশ আদালতও তৈরি হয়েছে। ‘‘আলো ও জলের সংযোগ কাটা এবং জরিমানাই তো শাস্তি। এর বদলে ফৌজদারি মামলা করা হলে নিম্ন আদালতে তার শুনানি চলতেই থাকে। লাভ কিছুই হয় না,’’ বলছেন বিশ্বজিৎবাবু। একই সুর রাজ্য দূষণ নিয়ন্ত্রণ পর্ষদের চেয়ারম্যান কল্যাণ রুদ্রের গলাতেও। তিনি বলছেন, ‘‘আমরা তো নিয়মিত পরিদর্শন ও অভিযোগের ভিত্তিতে ব্যবস্থা নিই। তবে দূষণ ছড়ানোর ক্ষেত্রে ব্যতিক্রমী ঘটনা ঘটলে ফৌজদারি মামলা করতেই হবে। কিন্তু সেটা লাস্ট লাইন অব ডিফেন্স।’’ যদিও বাস্তবে বহু ক্ষেত্রেই দূষণের অভিযোগ নিয়ে পরিবেশকর্মীরা আদালতের দ্বারস্থ হন। সে ক্ষেত্রে আদালতের নির্দেশের পরে সক্রিয় হয় পর্ষদ বা পরিবেশ দফতর। পরিবেশকর্মীরা প্রশ্ন তুলছেন, কেন সব ক্ষেত্রে বিচার বিভাগকে সক্রিয় হতে হবে? নিজে আইনজীবী হয়েও ঋত্বিকবাবু মনে করেন, ‘‘আদালতের হস্তক্ষেপই কখনওই স্বাভাবিক নিয়ম হতে পারে না।’’