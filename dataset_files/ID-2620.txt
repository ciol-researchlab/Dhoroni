দিল্লির দূষণের কবলে এ বার ভারত-শ্রীলঙ্কার তৃতীয় টেস্ট ম্যাচও। যার জেরে বেশ কিছুক্ষণ বন্ধ হয়ে গেল খেলা। এমনকী, দূষণের জন্য ক্রিকেটার নাকে-মুখে মাস্ক পড়ে খেলতে দেখা গেল রবিবার। বিতর্ক এখানেই থামেনি। দূষণ নিয়ে রীতিমতো অসন্তোষ প্রকাশ করেছে শ্রীলঙ্কা ক্রিকেট বোর্ড। এই অবস্থায় কোটলায় খেলা দেওয়া উচিত হয়নি বলেও মন্তব্য করা হয়েছে শ্রীলঙ্কা বোর্ডের তরফে। এর আগে রাজধানীর দূষণ নিয়ে একাধিক অভিযোগ উঠেছে। কিন্তু, দূষণ সম্পর্কে কোনও আন্তর্জাতিক দলের অভিযোগের নজির এই প্রথম। আরও পড়ুন: বিরাট-বিজয় জুটির শোভা এ দিন ঘটনার সূত্রপাত মধ্যাহ্নভোজের বিরতির পর। লাঞ্চের পর শ্রীলঙ্কার খেলোয়াড়দের মুখোশ পরে মাঠে নামতে দেখা যায়। কিছুক্ষণ খেলা চলার পর নিঃশ্বাস নিতে অসুবিধার হচ্ছে বলে জানান শ্রীলঙ্কার ক্রিকেটাররা। ফলে বাধ্য হয়ে খেলা ১৭ মিনিট বন্ধ রাখেন দুই আম্পায়ার। ১২টা ৩২ থেকে ১২টা ৪৯ পর্যন্ত বন্ধ থাকে খেলা। এর পর ম্যাচ রেফারি ও আম্পায়াররা শ্রীলঙ্কার ক্রিকেটারদের বোঝানোর পর ফের খেলা শুরু হয়। আরও পড়ুন: লারাকে টপকালেন বিরাট, রানের চাপে হাঁসফাঁস করেছে শ্রীলঙ্কা শুধু এক বার নয়, ভারতীয় দলের ব্যাটিংয়ের সময় বেশ কয়েক বার দূষণ নিয়ে অভিযোগ জানাতে দেখা যায় শ্রীলঙ্কার ক্রিকেটারদের। যেমন, ১২৩ তম ওভারের চতুর্থ বল করার আগে নিজের অস্বস্তির কথা জানান শ্রীলঙ্কার পেসার গামাগে। শ্রীলঙ্কার অধিনায়ক আম্পায়ারদের কাছে অভিযোগ করেন, দূষণের কারণে তাঁর ফাস্ট বোলারদের নিঃশ্বাসে সমস্যা হচ্ছে।