দূষণ মুক্ত ব্যবসায় ৬০ হাজার কোটি টাকা বিনিয়োগের সিদ্ধান্ত নিয়েছে মুকেশ অম্বানীর রিলায়্যান্স ইন্ডাস্ট্রিজ লিমিটেড। আগামী ৩ বছর এই প্রকল্পের আওতায় গুজরাতের জামনগরে চারটি গিগা ফ্যাক্টরি তৈরির সিদ্ধান্ত নিয়েছে তারা। এই কারখানাগুলিতে ২০৩০ সালের মধ্যে ১০০ গিগাওয়াট সৌরশক্তি উৎপাদনের লক্ষ্যমাত্রা নেওয়া হয়েছে। বৃহস্পতিবার সংস্থার ৪৪ তম বার্ষিক সাধারণ সভায় অম্বানী বলেন, ‘‘এই গিগা ফ্যাক্টরিগুলিতে সম্পূর্ণ দূষণ মুক্ত মাধ্যমে উৎপাদন হবে। এর মাধ্যমে গুজরাতকে ভারতের সৌরশক্তির প্রধান কেন্দ্র গড়ে তোলা হবে বলেই জানিয়েছেন তিনি।’’ জামনগরে ৫ হাজার একর জায়গায় এই গিগা ফ্যাক্টরির নাম হতে চলেছে ‘ধীরুভাই গ্রিন এনার্জি গিগা কমপ্লেক্স’। ২০২০ সালে অম্বানী জানিয়েছিলেন, ১৫ বছরের মধ্যে কার্বন মুক্ত ব্যবসা গড়ে তুলবেন তিনি। সেই লক্ষ্যেই নতুন পদক্ষেপ করলেন অম্বানী।