বৈরী আবহাওয়ার কারণে বরিশালের অভ্যন্তরীণ রুটে সব ধরনের লঞ্চ চলাচল বন্ধ করা হয়েছে। বাংলাদেশ অভ্যন্তরীণ নৌ পরিবহন কর্তৃপক্ষ (বিআইডব্লিউটিএ) বরিশালের নৌ নিরাপত্তা ও ট্রাফিক ব্যবস্থাপনা বিভাগের সহকারী পরিচালক মো. শহিদুল ইসলাম এ তথ্য নিশ্চিত করেছেন। তিনি বলেন, বরিশাল নদী বন্দরে ২ নম্বর সতর্কতা সংকেত জারি করেছে আবহাওয়া অফিস। এছাড়া বৈরী আবহাওয়াও বিরাজ করছে। তাই পরবর্তী নির্দেশনা না দেওয়া পর্যন্ত লঞ্চ চলাচল বন্ধ থাকবে। জানা গেছে, বৈরী আবহাওয়ার কারণে বরিশাল নৌ বন্দর থেকে ছেড়ে যাওয়া লক্ষ্মীপুরগামী লঞ্চগুলো উত্তাল মেঘনা পাড়ি না দিয়ে আবার বরিশাল নৌ বন্দরে ফিরে গেছে। বরিশাল বিভাগীয় আবহাওয়া অফিসের পর্যবেক্ষক মাহফুজুর রহমান জানান, গত ২৪ ঘণ্টায় এই বিভাগে দুই মিলিমিটার বৃষ্টিপাত হয়েছে। সমুদ্রে স্পষ্ট লঘুচাপে সৃষ্ট নিম্ন চাপের কারণে আবহাওয়ার পরিবর্তন হচ্ছে। আগামী দুদিন এমন অবস্থায় থাকতে পারে বলে তিনি জানান। মাহফুজুর রহমান বলেন, সমুদ্রে তিন নম্বর সতর্ক সংকেত এবং নদী বন্দরগুলোতে দুই নম্বর সতর্ক সংকেত দেওয়া হয়েছে। বরিশাল পানি উন্নয়ন বোর্ডের উপসহকারী প্রকৌশলী মো. মাসুম বলেন, বিভাগের ৪২টি নদীর মধ্যে কোনো নদীর পানি বিপৎসীমার ওপর দিয়ে প্রবাহিত হচ্ছে না। তবে সর্বশেষ সকাল ৯টায় দৌলতখান উপজেলার সুরমা ও মেঘনা নদীর পানি বিপৎসীমার ৪৬ সেন্টিমিটার নিচ দিয়ে প্রবাহিত হয়েছে। যা এই বিভাগে সর্বোচ্চ নদীর পানি।