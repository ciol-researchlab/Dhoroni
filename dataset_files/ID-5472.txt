বিশ্বজুড়ে আজ একটি বিষয় নিয়েই সবাই সবচাইতে বেশি কথা বলছে- জলবায়ু পরিবির্তন, নেট জিরো, বৈশ্বিক উন্নয়ন। এগুলো সবচাইতে বেশি উদ্বেগেরও বিষয়। এ তিনটি ব্যাকাংশ জানান দিচ্ছে এক অশনিসংকেতের, মানবসভ্যতার সামনে এক বিশাল বিপদের, এক চূড়ান্ত বিপর্যয়ের। এই ঘোরতর বিপদ ঠেকাতে পৃথিবীর মানুষ আজ মরিয়া কিন্তু দৃঢ়প্রতিজ্ঞ। পরিতাপের বিষয়, এ বিপর্যয় সৃষ্টিকারী শিল্পোন্নত দেশগুলো আসন্ন এই বিপদ নিয়ে কেমন যেন নিস্পৃহ ও উদাসীন। এই প্রেক্ষাপটে আজ থেকে মিসরে লোহিত সাগর তীরবর্তী অবকাশকেন্দ্র শার্ম আল শেইখে শুরু হচ্ছে বহুল আলোচিত 'কপ- ২৭' বা জলবায়ু পরিবর্তনের অভিঘাত মোকাবিলায় অংশীজন দেশগুলোর শীর্ষ সম্মেলন। কী আলোচিত হতে যাচ্ছে এই বিশাল 'টক ফেস্ট' বা আলোচনা যজ্ঞে? কী-ইবা আলোচনা হয়েছিল এর আগের বছর গ্লাসগো কপ ২৬-এ? চলুন ফিরে তাকাই এই আলোচনা সমুদ্রের ক্রমযাত্রায় এবং তাকে কেন্দ্র করে যে কাজ হওয়ার কথা হয়েছিল তার বিশ্নেষণে। ২০১৫ সালের প্যারিস সম্মেলনে সিদ্ধান্ত নেওয়া হয়েছিল, বৈশ্বিক উষ্ণায়ন শিল্পায়নের সময় থেকে শুরু করে ১ দশমিক ৫ ডিগ্রির মধ্যে রাখা হবে। বৈজ্ঞানিক সমীক্ষায় ধারণা করা হয়েছিল, তাপমাত্রা ১ দশমিক ৫ ডিগ্রির বেশি বাড়লে পৃথিবীর আবহাওয়ায় বিপজ্জনক অবস্থা তৈরি হবে। তাপমাত্রা কমানোর এ যাত্রায় শিল্পোন্নত দেশগুলোর দায়িত্ব সবচেয়ে বেশি। কারণ গ্রিনহাউস যে তিনটি গ্যাস এই তাপমাত্রা বাড়াচ্ছে, তা নির্গত হয়েছে মূলত শিল্পোন্নত দেশগুলোর তথাকথিত আধুনিকায়নের কারণে, নির্বিচারে জ্বালানি পোড়ানোর কারণে। শিল্পবিপ্লবের সময় থেকে এর শুরু। শিল্পবিপ্লবের শুরু থেকে ২০০০ সাল পর্যন্ত যারা বৈশ্বিক উষ্ণায়ন সৃষ্টি করেছে, তার পুরোভাগে রয়েছে আমেরিকা, ইউরোপ, রাশিয়া। ২০০০ সালের পর, একুশ শতকে এসে, এই উষ্ণায়ন প্রক্রিয়ায় ব্যাপক মাত্রায় যোগ দিয়েছে চীন। সাম্প্রতিক সময়ে চীনের উত্থান ও উন্নয়ন বৈশ্বিক তাপমাত্রায় নেতিবাচক ভূমিকা রেখেছে। ওদিকে পৃথিবীর দরিদ্রতর জনবহুল দেশ যেমন- মালদ্বীপ, পাকিস্তান এ তাপমাত্রা বাড়ানোয় বিশাল ভূমিকা রাখেনি। কিন্তু খেসারত দিতে হচ্ছে মূলত তাদের। মালদ্বীপের দ্বীপগুলো ক্রমে তলিয়ে যাচ্ছে। বাংলাদেশের মতো উন্নয়নশীল কিংবা মধ্যম আয়ের দেশগুলোও জলবায়ু পরিবর্তনের অভিঘাত মোকাবিলার শীর্ষ সারিতে রয়েছে। অর্থনৈতিকভাবে উন্নয়নের যে সম্ভাবনার সামনে দাঁড়িয়ে, জলবায়ু পরিবর্তনের অভিঘাতে তা শ্নথ হয়ে যেতে পারে বা এর অভিমুখ বদলে যেতে পারে। বস্তুত পৃথিবীর উষ্ণায়ন মেরু এলাকার বরফ গলিয়ে দিচ্ছে; বেড়ে যাচ্ছে সমুদ্রপৃষ্ঠের উচ্চতা। এতে তলিয়ে যাবে সমুদ্র উপকূলবর্তী এলাকাগুলো। নোনাপানি ধীরে ধীরে ঢুকবে অভ্যন্তরে; কৃষিজমির উর্বরতা যাবে কমে। শিল্পবিপ্লব ও উপনিবেশবাদের যারা হোতা, সেসব দেশ আড়াইশ বছর ধরে যে ভোগবাদী ও প্রকৃতি বিধ্বংসী অর্থনৈতিক ব্যবস্থা পৃথিবীতে চালিয়েছে, তা যেন ছিল পুরো মানবজাতির জন্য এক আজদাহা সাপ। সেই নাগিনীর বিষাক্ত নিঃশ্বাস এখন বায়ুমণ্ডলে। এর বিপরীতে বর্তমান সময়ের ক্ষীণপ্রচেষ্টা যেন কৌতুকময় ও ব্যর্থ পরিহাস। জলবায়ু পরিবর্তনের অনেক অভিঘাত এখনই বাংলাদেশে স্পষ্ট হতে শুরু করেছে। বাংলাদেশ যদিও আবহমান কাল থেকে ঘূর্ণিঝড়, জলোচ্ছ্বাস ও বন্যার মতো দুর্যোগ মোকাবিলা করে এগিয়ে চলছে; সাম্প্রতিক বছরগুলোতে আগের চেয়ে ঘন ঘন ও তীব্রতর মাত্রায় এসব দুর্যোগ আমাদের জীবন, জীবিকা ও অর্থনীতিকে পর্যদুস্ত করে তুলছে। উপকূলীয় অঞ্চলে যেমন লবণাক্ততা, তেমনই উত্তরাঞ্চলে বাড়ছে খরার প্রকোপ। বৃষ্টি ও বন্যার চিরায়ত চরিত্র, ঋতু চক্র প্রভৃতি পরিবর্তন হওয়ার ফলে কৃষি ও অকৃষি উৎপাদন ব্যবস্থায় ঝুঁকি তৈরি হচ্ছে। এই প্রেক্ষপটে, আজ, ৬ নভেম্বর শুরু হতে যাওয়া কপ-২৭ আয়োজনে বাংলাদেশকে অবশ্যই সক্রিয় ও সোচ্চার ভূমিকা নিতে হবে। জলবায়ু পরিবর্তন মোকাবিলায় আমাদের দেশের নীতিগত যে অবস্থান, তা ইতোমধ্যে বিশ্বব্যাপী প্রশংসিত হয়েছে এবং স্বল্পোন্নত ও সবচেয়ে বিপন্ন দেশগুলোর নেতৃত্বের আসনে বসিয়েছে বাংলাদেশকে। এই অবস্থান জলবায়ু সম্মেলনে কাজে লাগাতে হবে। এর আগে স্কটল্যান্ডের গ্লাসগোতে হয়েছিল কপ-২৬। আগের সম্মেলনগুলোর মতো তখনও দেখা গেছে- ধনী দেশের নেতারা আসেন সুন্দর সুন্দর গাড়িতে চড়ে। তাঁদের বিলাসবহুল গাড়ি, তাঁদের প্লেনে উড়ে আসা আরও গ্রিনহাউস গ্যাস নির্গমন করে। তাঁরা দিনরাত কথা বলেন। তাঁদের বাক্যালাপ সারাবিশ্বে এক বাক্যময় আবহ সৃষ্টি করে। কিন্তু কাজের কাজ কিছু হয় না। চীন যুক্তরাষ্ট্রের সঙ্গে ক্ষমতার লড়াইয়ে অবতীর্ণ। এই দুই দেশের ক্ষমতার লড়াই, তার নাটকীয়তা ও জেদ এখন মানবজাতির অস্তিত্বের জন্য ভয়াবহ। এই লড়াইয়ে এখন যোগ দিতে হচ্ছে পৃথিবীর দরিদ্র মানুষকে। এ দলে না-হয় ও দলে যোগ দিতে হচ্ছে। এই ক্ষমতালোভী দম্ভের রাজনীতি হচ্ছে আমাদের সবার আকাশে আরেক বিষবাষ্প। কোথায় মানুষ নিজেকে ভাববে একটি মাত্র বাসস্থান পৃথিবীর বাসিন্দা; সে ভাবনা মানুষকে ভাবতে দেওয়া হচ্ছে না। বৈশ্বিক উষ্ণায়ন পৃথিবীব্যাপী শুরু করেছে বন্যা, দাবানল, খাদ্যের অভাব। অথচ রাশিয়া এখন ব্যস্ত ইউক্রেন দমনে আর চীনকে কেন্দ্র করে পশ্চিমা বিশ্ব জড়িয়ে পড়ছে যুদ্ধংদেহী চেতনায়। এদিকে উষ্ণায়ন বেড়েই চলেছে। গেল বছরগুলো ছিল শতাব্দীর উষ্ণতম সময়। কপ ২৬-এ প্রতিজ্ঞা করা সিংহভাগ টাকা উন্নত দেশগুলো দেয়নি। দেবেই বা কোথা থেকে- তাদের টাকশালগুলো ক্রমে খালি হচ্ছে; অর্থনীতি হচ্ছে বিপর্যস্ত। ভোগবাদী দর্শনের বিষফল এখন পৃথিবীকে এক কঠিন পরিণতির দিকে নিয়ে যাচ্ছে। এই বিশাল বিপর্যয়ের মুখোমুখি দাঁড়িয়ে কপ ২৭-কে সামনে রেখে চলুন কিছু অঙ্গীকার করি। আমাদের দেশেও গ্রিনহাউস গ্যাস নির্গত হচ্ছে দেদার। সেগুলোর দিকে অন্তত আমরা নজর দিতে পারি। ঢাকার রাস্তা গাড়ির মিছিলে অনড়। কিন্তু কেন? কেন আমরা পাবলিক পরিবহন দিয়ে ঢাকাকে সয়লাব করে দিতে পারি না! সাইকেল আবার ফিরে আসুক আমাদের শহরগুলোয়। প্রতিটি ছাদে কেন নেই সোলার প্যানেল? আর যত্রতত্র ছড়ানো নাগরিক আবর্জনা এত বেশি মিথেন নির্গত করছে যে, মহাকাশ থেকেও তা দেখা যাচ্ছে। পৃথিবীর নগর পুড়ছে, আমাদের পর্ণকুটিরগুলোও রেহাই পাবে না। আমরা ইতিহাস ও অস্তিত্বের স্বার্থে অন্তত কিছুটা ভালো কাজ করতে পারি। এমন চিন্তা থেকেই গত পনেরো বছর গবেষণা করে আমি আমার গ্রামের কৃষকদের সঙ্গে নিয়ে উদ্ভাবন করেছি বহু নতুন জাতের ধান। বৈশ্বিক উষ্ণায়নের বিরুদ্ধে ও খাদ্যনিরাপত্তার পক্ষে কাজ করবে এ ধানের জাতগুলো। ধানগুলো একবার লাগিয়ে পাঁচবার ফসল ঘরে তোলা যায়। তাতে কমে যায় কর্ষণজনিত কার্বন নির্গমন। বিশাল শিকড় হয় গাছগুলোয়। তাতে আবহাওয়ার কার্বন ভূমিতে এসে আবদ্ধ হয়। সারাদেশ, সারাবিশ্বে ধান উৎপাদনে এ গাছগুলো বিরাট ভূমিকা রাখবে। আমাদের কানিহাটি গ্রাম থেকে নেট জিরো প্রতিজ্ঞাকে সামনে রেখে এ আমাদের ক্ষুদ্র প্রচেষ্টা। পৃথিবী শীতল হোক। জীবন দীর্ঘায়িত হোক। ড. আবেদ চৌধুরী: জলবায়ু বিজ্ঞানী