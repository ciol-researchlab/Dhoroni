বাতাসের গুণগত মান সামান্য ‘উন্নতি’ হতেই দূষণ সংক্রান্ত সমস্ত নিষেধাজ্ঞা তুলে নেওয়া হল দিল্লিতে। পর পর দু’দিন ‘খুব খারাপ’ পর্যায়ে রয়েছে রাজধানীর বাতাসের গুণগত মান (একিউআই)। শুক্রবার পর্যন্ত একিউআই ছিল ‘অত্যন্ত ভয়ানক’। কিন্তু শনি এবং রবি পর পর দু’দিন সেই পর্যায় থেকে সামান্য ‘উন্নতি’ হওয়ায় আপাতত দূষণ সংক্রান্ত যে সব নিষেধাজ্ঞা জারি করেছিল দিল্লি সরকার, তা তুলে নেওয়া হল। শুধু তা-ই নয়, দূষণের কারণে পড়ুয়াদের স্বাস্থ্যের কথা ভেবেই সমস্ত স্কুল বন্ধ রাখা হয়েছিল। রাজধানীর বাতাসের পরিস্থিতি খারাপ হতে থাকায় ধাপে ধাপে স্কুল বন্ধের সময়সীমা বাড়ানো হচ্ছিল। তবে পর পর দু’দিন পরিস্থিতি একটু ‘ভাল’ হওয়ায় স্কুল খোলার সিদ্ধান্ত নিয়েছে অরবিন্দ কেজরীওয়ালের সরকার। সিস্টেম অব এয়ার কোয়ালিটি অ্যান্ড ওয়েদার ফোর-কাস্টিং অ্যান্ড রিসার্চ (সফর)-এর তথ্য অনুযায়ী, রবিবার সকাল ৬টায় দিল্লির একিউআই ছিল ৩১৩। শনিবারের তুলনায় ‘উন্নতি’ লক্ষ করা গিয়েছে। শনিবার এই সময় একিউআই ছিল ৩৯৮। দূষণ কিছুটা কমায় দিল্লি এবং সংলগ্ন এলাকাগুলি থেকে এই সংক্রান্ত নিষেধাজ্ঞা শনিবারই তুলে নিয়েছে কমিশন ফর এয়ার কোয়ালিটি ম্যানেজমেন্ট (সিএকিউএম)। গত কয়েক দিন ধরে রাজধানীর বাতাসের গুণগত মানের অবনতি না হওয়ায় তাই এই সিদ্ধান্ত বলে জানিয়েছে সিএকিউএম। দূষণ পরিস্থিতির জন্য সমস্ত সরকারি এবং বেসরকারি স্কুলগুলি বন্ধ রাখার নির্দেশ দেওয়া হয়েছিল। কিন্তু শনিবার দিল্লি সরকারের তরফে এক বিবৃতি জারি করে জানানো হয়, ২০ নভেম্বর থেকে সমস্ত স্কুল আবার খুলবে। তবে স্কুলের আউটডোর স্পোর্টস এবং সকালের প্রার্থনা আগামী সপ্তাহ পর্যন্ত বন্ধ থাকবে। কেন্দ্রীয় দূষণ নিয়ন্ত্রণ বোর্ড (সিপিসিবি)-এর তথ্য অনুযায়ী, রবিবার আরকে পুরমে একিউআই ছিল ৩২৫, মোতিবাগে ৩২৩, আনন্দবিহারে ৩২৯ এবং নেহরুনগরে ৩৩৭। শনিবারের তুলনায় বাতাসের মান উন্নতি হয়েছে হয়েছে ইন্দিরা গান্ধী আন্তর্জাতিক বিমানবন্দর এলাকায়।শনিবার তিশোর উপরে ছিল একিউআই। সেখানে রবিবার ২৯২।