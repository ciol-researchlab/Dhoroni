ডিসেম্বরের গোড়ায় রাষ্ট্রপুঞ্জের আন্তর্জাতিক জলবায়ু সম্মেলন (কপ ২৮) আয়োজিত হচ্ছে দুবাইয়ে। সরকারি সূত্রের খবর, তাতে যোগ দিতে দুবাই যেতে পারেন প্রধানমন্ত্রী নরেন্দ্র মোদী। পাঁচ রাজ্যে নির্বাচনও তখন শেষ হয়ে যাবে। সরকারি সূত্রে জানা গিয়েছে, ১ ডিসেম্বর ভারতের পক্ষ থেকে দুবাইয়ে প্রধানমন্ত্রী তাঁর বক্তব্য পেশ করবেন। গত জুলাইয়ে সংযুক্ত আরব আমিরশাহি সফরে গিয়েছিলেন মোদী। সে সময় জলবায়ু পরিবর্তন এবং দূষণ রোখার জন্য একাধিক চুক্তি সই হয়। কপ ২৮-কে সফল করার জন্য যৌথ প্রস্তাবেও সই করে ভারত। এ বার উষ্ণায়ন কমিয়ে আনতে নির্দিষ্ট লক্ষ্যমাত্রায় কার্বন নিঃসরণে রাশ টানতে দুবাইয়ে একটি অঙ্গীকারপত্র পেশ হওয়ার কথা। তবে সরকারি সূত্রে খবর, ভারত সেটিতে সই না-ও করতে পারে। সম্মেলনের আয়োজক দেশ সংযুক্ত আরব আমিরশাহি এবং রাষ্ট্রপুঞ্জের পরিবেশ কর্মসূচির শীতল-জোট বা ‘কুল কোয়ালিশন’ এই অঙ্গীকারপত্রটি তৈরি করেছে। ২০৫০ সালের মধ্যে কার্বন ডাই অক্সাইড নিঃসরণ ২০২২ সালের তুলনায় ৬৮ শতাংশ কমিয়ে আনার লক্ষ্যমাত্রা ধার্য করা হয়েছে তাতে। সরকারের পক্ষ থেকে ওই অঙ্গীকারপত্রের ব্যাপারে সরাসরি কোনও মন্তব্য করতে চাওয়া হয়নি। কর্তাদের একাংশ জানিয়েছেন, এই সংক্রান্ত অবস্থান নেওয়ার বিষয়ে এখনও ভাবনাচিন্তা চলছে। মন্ট্রিয়ল প্রোটোকল অনুসারে ওজো়ন-স্তর রক্ষায় ১৯৯২ সালে ভারত গ্রিন হাউস গ্যাস নিঃসরণ কমাতে প্রতিশ্রুতিবদ্ধ হয়। ২০১৯-এর ‘কুলিং অ্যাকশন প্ল্যান’ অনুসারে দেশে ২০৩৮-এর মধ্যে বিভিন্ন ক্ষেত্রে ঠান্ডা-রাখার প্রযুক্তির চাহিদা ২০ থেকে ২৫ শতাংশ কমানোর কথা রয়েছে। সরকারি আধিকারিকেরা জানাচ্ছেন, তার থেকে বড় কোনও লক্ষ্যমাত্রার ব্যাপারে এখনই প্রতিশ্রুতি দিতে চাইছে না নয়াদিল্লি।