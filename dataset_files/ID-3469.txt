প্রকৃতি সংরক্ষণের মধ্য দিয়ে ভবিষ্যৎ প্রজন্মের জন্য একটি বাসযোগ্য পরিবেশ তৈরিতে রেড ক্রিসেন্ট অঙ্গীকারবদ্ধ। গাজীপুরের মৌচাকের স্কাউট প্রশিক্ষণকেন্দ্রের মাঠে আজ রোববার সকালে জাতীয় সদর দপ্তর যুব রেড ক্রিসেন্ট ক্যাম্পের উদ্বোধনী অনুষ্ঠানে এসব কথা বলেন বাংলাদেশ রেড ক্রিসেন্ট সোসাইটির ব্যবস্থাপনা পর্ষদ সদস্য মোহাম্মদ আতিকুল হক। ‘তরুণ নেতৃত্বে হোক সবুজ পৃথিবীর অঙ্গীকার’ প্রতিপাদ্যে তিন দিনব্যাপী এই ক্যাম্পে বাংলাদেশ রেড ক্রিসেন্ট সোসাইটির সাড়ে ৪০০ যুব স্বেচ্ছাসেবক অংশ নিয়েছে। আতিকুল হক পরিবেশের ক্ষতি হয় এমন কার্যকলাপের প্রভাব সম্পর্কে সচেতনতা বৃদ্ধি করতে দেশব্যাপী সবুজায়ন আন্দোলন জোরদার করতে স্বেচ্ছাসেবকদের প্রতি আহ্বান জানান। বঙ্গবন্ধু শেখ মুজিবুর রহমান ও মুক্তিযোদ্ধাদের স্মরণ করে জাতীয় সংগীত পরিবেশনার মধ্য দিয়ে শুরু হয় প্রথম দিনের কর্মসূচি। পরে জাতীয় পতাকা ও রেড ক্রিসেন্টের পতাকা উত্তোলন করা হয়। উদ্বোধনী অনুষ্ঠানের মূল আকর্ষণ কুচকাওয়াজে অংশ নেন স্বেচ্ছাসেবকরা। মানবতার শক্তিতে উদ্ভাসিত হয়ে সবুজ পৃথিবী গড়ার অঙ্গীকারে গ্রহণ করা হয় শপথ। সোসাইটির যুব ও স্বেচ্ছাসেবক বিভাগের পরিচালক ইমাম জাফর সিকদারের সভাপতিত্বে উদ্বোধনী অনুষ্ঠানে বিশেষ অতিথি ছিলেন গাজীপুর জেলা রেড ক্রিসেন্ট ইউনিটের সেক্রেটারি মো. আতাউল্লাহ মণ্ডল, জাতীয় সদর দপ্তরের মানবসম্পদ বিভাগের পরিচালক ইকরাম ইলাহী চৌধুরী এবং আন্তর্জাতিক সম্পর্ক ও যোগাযোগ বিভাগের পরিচালক আরিফা এম সিনহা। এ ছাড়া উদ্বোধনী অনুষ্ঠানে আরও উপস্থিত ছিলেন সোসাইটির বিভিন্ন বিভাগের পরিচালক, বিভিন্ন স্তরের কর্মকর্তা-কর্মচারী ও স্বেচ্ছাসেবকেরা। রেড ক্রিসেন্টের মিডিয়া ও অ্যাডভোকেসি সমন্বয়কারী ফারজানা জেরিন বলেন, বিশ্বব্যাপী রেডক্রস রেড ক্রিসেন্ট আন্দোলনকে গতিশীল করতে অংশগ্রহণকারী যুব সদস্যদের জলবায়ু পরিবর্তনের চ্যালেঞ্জ মোকাবিলায় দক্ষতা উন্নয়ন, সংকটকালীন ও সংকট–পরবর্তী সময়ে মানসিক ভারসাম্য রক্ষা ইত্যাদি বিষয়ে প্রশিক্ষণ দেওয়া হবে তিন দিনের স্বেচ্ছাসেবক ক্যাম্পে। যুব সদস্যদের মধ্যে মানবিক গুণাবলি ও নেতৃত্বের বিকাশ ঘটাতে এবং সর্বস্তরে স্বেচ্ছাসেবার মনোভাব সৃষ্টির পাশাপাশি দেশব্যাপী সবুজ আন্দোলনে সম্পৃক্ত করাই ক্যাম্পের মূল লক্ষ্য। নিবেদিত প্রাণ ও দক্ষ স্বেচ্ছাসেবীরাই সংগঠনটির মূল চালিকাশক্তি।