নেপথ্যে দিল্লির সেই কুখ্যাত বায়ুদূষণ। যার ফলে বৃহস্পতিবার রঞ্জি ট্রফির ম্যাচে কার্নাইল সিংহ স্টেডিয়ামে রেলওয়েজের বিরুদ্ধে মুম্বইয়ের ব্যাটসম্যান সিদ্ধেশ লাড ব্যাট করলেন মুখোশ পরে। তবে ধোঁয়াশা (স্মগ) ও রেলওয়েজ বোলারদের সামলে দিনের শেষে রোহিত শর্মার ছেলেবেলার ক্রিকেট-গুরুর পুত্র সিদ্ধেশ অপরাজিত রইলেন ৮০ রানে। দিনের শেষে মুম্বইয়ের রান ২৭৮-৫। সিদ্ধেশের সঙ্গে ক্রিজে রয়েছেন শিবম দুবে। সিদ্ধেশ ছাড়া মুম্বইয়ের হয়ে বড় রান করেছেন সূর্যকুমার যাদব (৮৩)। এ দিন সকাল থেকেই ধোঁয়াশায় ঢেকে ছিল কার্নাইল সিংহ স্টেডিয়ামের চারপাশ। তার মধ্যেই খেলা শুরু হয়েছিল। রঞ্জি ট্রফিতে ৪১ বারের চ্যাম্পিয়ন মুম্বইয়ের হয়ে চার নম্বরে সিদ্ধেশ যখন ব্যাট করতে নামেন, তখনই তাঁর মুখে ছিল মুখোশ। স্কোর বোর্ডে দলের রান ৬৩-২। রাজধানীর বায়ুদূষণ এড়াতে সেই মুখোশ পরেই ব্যাট করে যান সিদ্ধেশ। ড্রেসিংরুমের বাইরে বসে থাকা বেশ কয়েক জন মুম্বইয়ের ক্রিকেটারকেও দেখা যায়, মুখোশ পরে বসে রয়েছে। তবে লাঞ্চের পরে প্রথম বার জলপানের বিরতিতে মুখোশ খুলে ফেলেন সিদ্ধেশ। পরিবর্ত হিসেবে নামা এক ফিল্ডারকে তিনি সেটি দিয়ে দেন। এর আগে শ্রীলঙ্কার ক্রিকেটাররা গত বছর দিল্লিতে টেস্ট ম্যাচে খেলতে নেমে বায়ুদূষণে অসুস্থ হয়ে পড়েছিলেন। তার আগে ইন্ডিয়ান সুপার লিগে রাজধানীর দল দিল্লি ডায়নামোজ দলের তরফেও দিল্লির বায়ুদূষণ নিয়ে সমস্যার কথা জানানো হয়েছিল। গত বছর অনূর্ধ্ব-১৭ বিশ্বকাপের সময়েও এই দূষণের কারণে নকআউট পর্বের কোনও ম্যাচ দেওয়া হয়নি দিল্লিতে। যার সামনে এ বার পড়লেন মুম্বইয়ের ক্রিকেটাররা। বুধবারই অনুশীলনের পরে অসুস্থ হয়ে পড়েছিলেন মুম্বইয়ের পেসার তুষার দেশপাণ্ডে। এ দিন সেই প্রসঙ্গ তুলে মুম্বইয়ের কোচ বিনায়ক সামন্ত বলেন, ‘‘দিল্লিতে এসেই অসুস্থ হয়ে পড়েছে তুষার। জ্বর, মাথা ব্যথার সঙ্গে বমি। গত বছরই দিল্লিতে এই বায়ুদূষণের কারণেই দু’টি রঞ্জি ম্যাচ বাতিল করেছিল ভারতীয় ক্রিকেট বোর্ড। যে প্রসঙ্গে তাদের যুক্তি ছিল, এই পরিবেশ বা আবহাওয়ায় ক্রিকেটাররা অসুস্থ হয়ে পড়তে পারেন। এ বারও সে রকম কিছু হলে অবাক হওয়ার কিছু নেই। এর আগে দু’বছর আগে ফিরোজ শাহ কোটলায় বাংলা বনাম গুজরাতের ম্যাচ বাতিল হয়েছিল এই ধোঁয়াশা ও বায়ুদূষণের কারণেই।