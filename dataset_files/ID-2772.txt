বছরখানেক আগে কলকাতা হাইকোর্ট নির্দেশ দিয়েছিল, দূষণ কমাতে ধর্মতলা বাস টার্মিনাস সরিয়ে নিয়ে যেতে হবে সাঁতরাগাছিতে। সেই মতো সাঁতরাগাছিতে ১০ একর জায়গায় নতুন টার্মিনাস তৈরিও হয়। কিন্তু সেখানে ঢোকা ও বেরোনোর রাস্তা ঠিক মতো না থাকায় পুলিশের আশঙ্কা ছিল, টার্মিনাস সরিয়ে আনা হলে কোনা এক্সপ্রেসওয়েতে যানজটের সমস্যা তীব্রতর হবে। সে কারণে পুরো প্রক্রিয়াটি এত দিন বন্ধ ছিল। এই সমস্যা সমাধানে সম্প্রতি সাঁতরাগাছিতে ৪১ কোটি টাকা ব্যয়ে দু’টি উড়ালপুল তৈরির সিদ্ধান্ত হয়। শুক্রবার সেই কাজেরই সূচনা করলেন রাজ্যের পরিবহণ মন্ত্রী শুভেন্দু অধিকারী। সূত্রের খবর, উড়ালপুল দু’টি তৈরির দায়িত্ব পেয়েছে হুগলি রিভার ব্রিজ কমিশনার্স (এইচআরবিসি)। সংস্থার চেয়ারম্যান তথা সাংসদ কল্যাণ বন্দ্যোপাধ্যায় এ দিন বলেন, ‘‘আদালতের নির্দেশ মেনে এই কাজ হচ্ছে। উড়ালপুল দু’টি চালু হলে কলকাতা থেকে হাওড়ার দিকে যেমন সহজে বাস ঢুকতে পারবে, তেমনই কলকাতার দিকে বাস চলাচলও অনেকটা সুগম হবে। কোনা এক্সপ্রেসওয়েতে যানজটের সমস্যাও মিটবে। দেড় বছরের মধ্যে কাজ শেষ করার লক্ষ্যমাত্রা নেওয়া হয়েছে।’’ পরিবহণ মন্ত্রী বলেন, ‘‘গোটা রাজ্যের পরিবহণের অন্যতম মুখ হয়ে উঠবে এই সাঁতরাগাছি টার্মিনাস। হাওড়া শহরে দুর্ঘটনার সংখ্যা শূন্যে নামিয়ে আনা আমাদের লক্ষ্য। এর জন্য যত টাকা খরচ করার দরকার, পরিবহণ দফতর করতে রাজি আছে।’’ উড়ালপুলের কাজ শুরুর সূচনার পাশাপাশি এ দিন কোনা এক্সপ্রেসওয়েতে গাড়ির গতিবিধি সর্বক্ষণ নজরদারির জন্য কন্ট্রোল রুমেরও উদ্বোধন হয়। এ ছাড়াও চালু হয় প্রি-পেড ট্যাক্সি বুথ। পাশাপাশি, ড্রাইভিং লাইসেন্স পেতে হলে যে পরীক্ষা দিতে হয়, সেটিও এ বার থেকে সিসি ক্যামেরার মাধ্যমে নজরদারি করা হবে বলে জানা গিয়েছে। হাওড়া শহরে যান নিয়ন্ত্রণে যে ব্যবস্থা নিয়েছে হাওড়া সিটি পুলিশ, তাতে সন্তোষ প্রকাশ করেছেন পরিবহণ মন্ত্রী। এ দিনের অনুষ্ঠানে উপস্থিত ছিলেন মন্ত্রী অরূপ রায়, রাজীব বন্দ্যোপাধ্যায়, হাওড়ার মেয়র রথীন চক্রবর্তী, পরিবহণ সচিব আলাপন বন্দ্যোপাধ্যায় প্রমুখ।