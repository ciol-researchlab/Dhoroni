বৃহস্পতিবার, ১২ নভেম্বর, ১৯৭০, বঙ্গোপসাগর পৃথিবীর তাপ স্থানান্তর ব্যবস্থার মাধ্যমে পৃথিবীতে প্রাণের বিভিন্নতা সম্ভব হয়েছে। পৃথিবীর বায়ুমণ্ডল উত্তর থেকে দক্ষিণে ঠান্ডা বাতাস এবং দক্ষিণ থেকে উত্তরে গরম বাতাস প্রেরণ করে তাপ স্থানান্তর করে। অন্যদিকে, মহাসাগরগুলো সেই তাপ স্থানান্তর করে পানির নিচের স্রোতের মাধ্যমে কিংবা ঝড় ও ঘূর্ণিঝড়ের মাধ্যমে। যখন উষ্ণ সমুদ্রের বায়ু বৃদ্ধি পায়, তখন সমুদ্রের পৃষ্ঠের উপর বায়ুর চাপ পড়ায় বাতাস বাড়তে থাকে। খোলা সমুদ্রের উপর দিয়ে, যেখানে কোনো বাধা থাকে না সে স্থানের বাতাস দ্রুত বাড়তে থাকে। কখনও কখনও কাউন্টারভেইলিং সিস্টেমের দ্বারা বাতাসকে চাপ দিয়ে দুর্বল করে দেওয়া হয়। অন্যদিকে, সমুদ্র পৃষ্ঠ আরও বেশি উষ্ণ, আর্দ্র বাতাস তৈরি করলে, সেখানে একটি শৃঙ্খল প্রতিক্রিয়া শুরু হয়, যা ঝড়ের সৃষ্টি করে। বিষুব রেখা থেকে পাঁচশ মাইলেরও বেশি দূরত্বে যদি এমন ঘটনা ঘটে, তবে পৃথিবীর ঘূর্ণনের মাধ্যমে বায়ু প্রবাহিত হয়ে ঘূর্ণিঝড়ের সৃষ্টি হয়। পানি, বাতাসকে অনুসরণ করে। উন্মুক্ত সমুদ্রে, বায়ু পৃষ্ঠের নীচে, স্রোতে পানি সঞ্চালন করে, যা ছোট ছোট তরঙ্গের মাধ্যমে তরঙ্গায়িত হতে পারে। যখন বাতাস তীরে এসে অগভীর তলদেশে পৌঁছায়, তখন পৃষ্ঠের নীচের পানি কোথাও যেতে না পেরে উপরে ঝড়ের ঢেউ রূপে উঠে আসে। ঝড়ের উচ্চতা ঝড় বা ঘূর্ণিঝড়টি কোন কোণে উপকূলরেখার কাছে আসে এবং জোয়ার-ভাটা বা প্রবাহিত হচ্ছে কি-না তার উপর নির্ভর করে। উপকূল থেকে যতো দূরে সরে যাওয়া যায় মহাদেশীয ঢাল ততো বেশি হয় এবং উপকূল অঞ্চল ততো বেশি ফানেলের মতো আকৃতির হয়। ঠিক বঙ্গোপসাগরের মতোই। চরগুলোতে ঘূর্ণিঝড় আছড়ে পড়লে সেখানের বেশিরভাগ বাসিন্দাদের কাছে দুটি বিকল্প থাকে। এক, এলাকা ছেড়ে চলে যাওয়া অথবা সাইক্লোন শেল্টারে আশ্রয় নেওয়া। অনেক দুর্গম এলাকা ছেড়ে চলে যাওয়া অসম্ভব বলে সেখানে শুধুমাত্র একটিই বিকল্প রয়েছে। ১৯৬০ সালের উপসাগরীয় ঘূর্ণিঝড়ের পর, পাকিস্তান সরকারকে উপকূলীয় এলাকায় সাইক্লোন শেল্টার তৈরি করার পরামর্শ দেওয়া হয়েছিল। সে সময় খুব কম সংখ্যক আশ্রয়কেন্দ্র নির্মাণ করা হয়েছিল। বঙ্গোপসাগরে নভেম্বর মাস হয়তো নিষ্ঠুরতম মাস ১৮৭৬ সালের নভেম্বরের ঘূর্ণিঝড় কেড়ে নিয়েছিল প্রায় ৪ লাখ প্রাণ। এর ৯৪ বছর পর ১৯৭০ সালের নভেম্বরের প্রথম সপ্তাহে, মালয় প্রণালীতে আবারও শক্তিশালী বাতাস উঠেছিল। সেই গ্রীষ্মমন্ডলীয় ঝড় এক সময় একটি ঘূর্ণিঝড় তৈরি করেছিল। ইউএস ন্যাশনাল ওশেনিক অ্যান্ড অ্যাটমোস্ফিয়ারিক অ্যাডমিনিস্ট্রেশন পাকিস্তান মেট অফিসকে বারবার সতর্ক করে বলেছিল, “শক্তিশালী একটি বড় ঘূর্ণিঝড় তৈরি হচ্ছে, যা পূর্ব পাকিস্তানের দিকে অগ্রসর হচ্ছে। পাকিস্তানের আবহাওয়া অফিস কী বঙ্গোপসাগরের উপকূলীয় জনগোষ্ঠীকে সতর্কবার্তা পাঠিয়েছে? যদি তারা তা করে তবে দ্বীপের কেউ তা জানতে পারবে না।” “ঘূর্ণিঝড় ভোলা” ১২ নভেম্বর সন্ধ্যায় চট্টগ্রাম থেকে ৬০ মাইল পশ্চিমে আছড়ে পড়ে। প্রতি ঘণ্টায় ১৪০ মাইল বেগে বাতাস আছড়ে পড়েছিল। তারপরই শুরু হয়। একইসঙ্গে, ত্রিশ ফুট উচ্চতা কালো ঢেউ উপকূলে আঘাত হানে। কালো ঢেউটি চর, চরের ঘরবাড়ি, ধানের ছোট ছোট ক্ষেত, কুয়া, মৌসুমী ফসল কাটার শ্রমিক, জেলে এবং তাদের স্ত্রী-সন্তানদেরকে গ্রাস করে নেয়। কালো ঢেউয়ের আঘাতে হারিয়ে চরের মানুষের মুরগি, ছাগল এবং গবাদি পশু এবং তাদের মালিকানাধীন সবকিছু। তাদের কোনো সতর্কতা ছিল না, কোনো আশ্রয়কেন্দ্র ছিল না এবং কোথাও পালানোরও জায়গা ছিল না। শনিবার, ১৪ নভেম্বর, ১৯৭০, ঢাকা ঢাকায় আমেরিকান কনসাল জেনারেল আর্চার ব্লাড কফির কাপে চুমুক দিয়ে সকালের পত্রিকাটি তুলে নিলেন। সেদিন পাকিস্তান অবজারভারের প্রধান শিরোনাম ছিল “উপকূলীয় অঞ্চলে ঘূর্ণিঝড়ের আঘাতে কয়েক শতাধিক মানুষের মৃত্যুর আশঙ্কা”। কফি ফেলেই ব্লাড বেরিয়ে পড়লেন। ইউএস এজেন্সি ফর ইন্টারন্যাশনাল ডেভেলপমেন্টের স্থানীয় মিশন ডিরেক্টর এরিক গ্রিফেল ধানমন্ডির কনস্যুলার অফিসেই ছিলেন যখন ব্লাড সেখানে পৌঁছান। তারা ফোনের মাধ্যমে ক্ষয়ক্ষতি এবং প্রাণহানির প্রকৃত তথ্য জানার চেষ্টা করছিলেন। তাদের উদ্দেশ্য মার্কিন স্টেট ডিপার্টমেন্টকে তথ্যগুলো জানিয়ে, মার্কিন সরকারের প্রতিক্রিয়া জানা। ব্লাড এবং গ্রিফেল অবাক হয়ে যান এটা ভেবে যে, পাকিস্তান সরকারকে বারবার সতর্কবার্তা জারি করার পরেও দ্বীপগুলোতে এতো মানুষ কী করছিল? তাদের কী তাহলে সতর্ক করা হয়নি? পৃথিবীর সবচেয়ে ঘূর্ণিঝড় প্রবণ স্থানে নিশ্চয়ই কোনো সাইক্লোন শেল্টার তৈরি করা হয়েছে? পাকিস্তান অবজারভারের সোমবারের সংস্করণ অনুসারে, পাকিস্তান সরকার সপ্তাহান্তে বিপর্যয় মোকাবিলায় একটি দল তৈরি করেছে, তাদের কার্যক্রম চলছে। ঘূর্ণিঝড়ে ক্ষতিগ্রস্ত প্রত্যন্ত অঞ্চলে মেডিকেল টিম পাঠানো হয়েছে এবং নৌবাহিনীর জাহাজ ও সেনা হেলিকপ্টার বেঁচে যাওয়া মানুষের মাঝে ত্রাণসামগ্রী বিতরণ করছে। ফলে, মার্কিনদের বুঝতে খুব বেশি সময় লাগেনি৷ পাকিস্তান কর্তৃপক্ষের কোনো প্রতিক্রিয়াই স্পষ্ট নয়। এমনকি, এটিও স্পষ্ট হয়ে গেল, এই ঘূর্ণিঝড়ের প্রাণহানি ১৯৬০ সালের চেয়েও ভয়াবহ হতে চলেছে। ব্লাড, ইসলামাবাদে মার্কিন দূতাবাসে যোগাযোগ করে রাষ্ট্রদূতকে যত তাড়াতাড়ি সম্ভব ঢাকায় আসা দরকার বলে জানান। লেখক ও গবেষক রেজওয়ান হুসেইন, রাজধানীর ইউল্যাব বিশ্ববিদ্যালয়ে শিক্ষকতা করেন। ঘূর্ণিঝড় ভোলা নিয়ে তার এই লেখাটি ঢাকা ট্রিবিউনে বিশেষ প্রতিবেদন হিসেবে প্রকাশিত হচ্ছে। কয়েক পর্বের এই লেখাটির প্রথম পর্ব আজ দেওয়া হল, পরবর্তী পর্বগুলো সপ্তাহজুড়ে প্রকাশ করা হবে।