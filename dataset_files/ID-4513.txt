ভারতে জেঁকে বসেছে তীব্র শীত। দেশটির রাজধানী নয়াদিল্লির ওপর দিয়ে বয়ে যাচ্ছে তীব্র শৈত্যপ্রবাহ। সোমবার (১৬ জানুয়ারি) নয়াদিল্লি ও তার পার্শ্ববর্তী এলাকার তাপমাত্রা ১ দশমিক ৪ ডিগ্রি সেলসিয়াসে নেমে এসেছে, যা এ মৌসুমের সর্বনিম্ন তাপমাত্রা। এক প্রতিবেদনে এ খবর জানিয়েছে ভারতীয় সংবাদমাধ্যম এনডিটিভি। শৈত্যপ্রবাহের সঙ্গে রয়েছে ঘন কুয়াশা। একই অবস্থা বিরাজ করছে পাঞ্জাব, হরিয়ানা ও চণ্ডীগড়ে। এ ছাড়া উত্তর প্রদেশ ও রাজস্থানের কিছু এলাকায় শৈত্যপ্রবাহের সঙ্গে ঘন কুয়াশা রয়েছে। দেশটির আবহাওয়া অধিদপ্তর বলছে, আগামী তিন দিন উত্তর ভারতের বিভিন্ন এলাকার ওপর দিয়ে তীব্র শৈত্যপ্রবাহ বয়ে যাবে। একই সঙ্গে থাকবে ঘন কুয়াশা। ভারতের আবহাওয়া অধিদপ্তর বলছে, ১৮ থেকে ২০ জানুয়ারি নাগাদ সর্বনিম্ন তাপমাত্রা ধীরে ধীরে ৩ থেকে ৫ ডিগ্রি সেলসিয়াস বাড়বে। সপ্তাহ দুয়েক ধরে নয়াদিল্লিসহ তার আশপাশের এলাকার তাপমাত্রা কমছিল। ৮ জানুয়ারি সকালে সফদারজং আবহাওয়াকেন্দ্রে দিল্লির তাপমাত্রা রেকর্ড করা হয় ১ দশমিক ৯ ডিগ্রি সেলসিয়াস। ২০২১ সালে ভারতের রাজধানীর তাপমাত্রা নেমেছিল ১ দশমিক ১ ডিগ্রি সেলসিয়াসে। শৈত্যপ্রবাহের কারণে ১৫ জানুয়ারি পর্যন্ত সব বেসরকারি স্কুল বন্ধ রাখার নির্দেশ দিয়েছিল দিল্লির শিক্ষা অধিদপ্তর।