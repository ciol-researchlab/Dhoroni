পঞ্চগড়ে ফের তাপমাত্রা কমে মাঝারি শৈত্যপ্রবাহে রূপ নিয়েছে। ৪ দিন পর আবার তাপমাত্রা ১০ ডিগ্রির নিচে নেমেছে। মাঘের শেষে আবারও শীতের দাপট বেড়েছে পঞ্চগড়ে। বৃহস্পতিবার (৮ ফেব্রুয়ারি) ভোর ৬টায় জেলায় তাপমাত্রা রেকর্ড হয়েছে ৭ দশমিক ৮ ডিগ্রি সেলসিয়াস। তাপমাত্রা রেকর্ডের তথ্যটি জানিয়েছেন জেলার আবহাওয়া পর্যবেক্ষণাগারের ভারপ্রাপ্ত কর্মকর্তা রাসেল শাহ। জেলার প্রথম শ্রেণির আবহাওয়া পর্যবেক্ষণাগারের ভারপ্রাপ্ত কর্মকর্তা রাসেল শাহ বলেন, ৪ দিন পর আবার তাপমাত্রা কমে মাঝারি শৈত্যপ্রবাহ বইছে। বৃহস্পতিবার ভোর ৬টার দিকে তাপমাত্রা রেকর্ড হয়েছে ৭ দশমিক ৮ ডিগ্রি সেলসিয়াস। এ তাপমাত্রায় আজকে এ জেলায় মাঝারি শৈত্যপ্রবাহ বইছে। স্থানীয়রা জানায়, সকাল থেকে অবারও হাড় কাঁপানো শীত অনুভূত হচ্ছে। ঘন কুয়াশা নেই তবে ভোরে সামান্য কুয়াশাও দেখা গিয়েছে। সূর্যের দেখা মিলেছে তবে রোদের উত্তাপ নেই। মাঝে মাঝে উত্তরের ঠান্ডা বাতাস বয়ে যাওয়ায় প্রচন্ড শীত অনুভূত হচ্ছে। এদিকে কুড়িগ্রামের ওপর দিয়ে আবারও বয়ে যাচ্ছে মৃদু শৈত্যপ্রবাহ। হঠাৎ করেই তাপমাত্রা কমে যাওয়ায় কষ্টে পড়েছেন খেটে খাওয়া মানুষ। তবে তাপমাত্রা কমে গেলেও উঁকি দিয়েছে সূর্য। বৃহস্পতিবার (৮ ফেব্রুয়ারি) সকাল ৯টায় জেলার সর্বনিম্ন তাপমাত্রা রেকর্ড করা হয়েছে ৮ দশমিক ৭ ডিগ্রি সেলসিয়াস। কুড়িগ্রামের রাজারহাট কৃষি আবহাওয়া অফিসের ভারপ্রাপ্ত কর্মকর্তা সুবল চন্দ্র সরকার বলেন, হঠাৎ করেই তাপমাত্রা কমে গেছে। আগামীতে বৃষ্টি হলে তাপমাত্রা বাড়বে।