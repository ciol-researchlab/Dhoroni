রাজধানী ঢাকা হয়ে উঠেছে বিশ্বের দ্বিতীয় সর্বোচ্চ দূষিত বায়ুর শহর। মেগা প্রকল্পের নির্মাণকাজ ও পরিবহনের কালো ধোঁয়ার সঙ্গে শুষ্ক মৌসুমে দূষণের মাত্রা বাড়িয়ে দিয়েছে মাত্রাতিরিক্ত ধুলা। গ্রহণযোগ্য মাত্রার চেয়ে কয়েক গুণ বেশি ক্ষতিকর বস্তুকণা বাতাসে ভেসে বেড়াচ্ছে। শ্বাস নেওয়ার সময় এই বিষাক্ত বস্তুকণা ফুসফুসে ঢুকে পড়ছে। এ কারণে অ্যাজমা, হাঁপানি, শ্বাসকষ্ট, ফুসফুসে ক্যান্সারসহ জটিল রোগে আক্রান্ত হচ্ছে মানুষ। বায়ুদূষণের কারণে নারী ও শিশুরা ভয়াবহ স্বাস্থ্যগত ঝুঁকির মধ্যে পড়েছে। আগামী দিনের শিশুদের বাঁচাতে বায়ুদূষণ বন্ধ করতে হবে। শিশুরা বায়ু দূষণ করে না। অথচ তারা দূষণের নির্মমতার শিকার হচ্ছে। সোমবার জাতীয় প্রেস ক্লাবের তফাজ্জল হোসেন মানিক মিয়া হলে ‘নির্মল বায়ু ও টেকসই পরিবেশ’ শীর্ষক গোলটেবিল বৈঠকে বক্তারা এসব কথা বলেন। বৈঠকের আয়োজন করে পরিবেশ, বন ও জলবায়ু পরিবর্তনবিষয়ক মন্ত্রণালয়, পরিবেশ অধিদপ্তর, দৈনিক সমকাল এবং প্রকৃতি ও জীবন ফাউন্ডেশন। বৈঠক সঞ্চালনা করেন সমকালের উপসম্পাদক অজয় দাশগুপ্ত। পরিবেশ, বন ও জলবায়ু পরিবর্তনবিষয়ক মন্ত্রণালয়ের সচিব আব্দুল্লাহ আল মোহসিন চৌধুরী বলেন, সারাদেশেই বায়ুদূষণ বাড়ছে। দূষণরোধে সচেতনতা বাড়াতে পরিবেশ মন্ত্রণালয় কাজ করছে। দূষণরোধে ভ্রাম্যমাণ আদালত কাজ করছেন। দেশে ১১টি বায়ুর মানমাত্রা পরিমাপের কেন্দ্র আছে। আরও পাঁচটি বাড়ানো হচ্ছে। শুধু রাস্তাঘাট নয়, ঘরের দূষণ রোধেও সবাইকে সচেতন হতে হবে। রান্নার ধোঁয়ার দূষণে ঘরে নারী ও শিশুরা বেশি ক্ষতিগ্রস্ত হচ্ছে। দূষণ বন্ধে সচেতনতা বাড়াতে গণমাধ্যমের বেশি কাজ করতে হবে বলেও জানান তিনি। তিনি বলেন, শিশুরা দূষণ করে না। অথচ তারা দূষণের শিকার হচ্ছে। আইনের দুর্বলতার কারণে ইটভাটার দূষণ নিয়ে ৭শ' মামলা নিষ্পত্তি হচ্ছে না। দূষণরোধে সব মন্ত্রণালয়কে সমন্বিতভাবে কাজ করতে হবে। পরিবেশ অধিদপ্তরের ক্লিন এয়ার অ্যান্ড সাসটেইনেবল এনভায়রনমেন্ট (কেস) প্রকল্পের পরিচালক ও অতিরিক্ত সচিব ড. এস এম মুনজুরুল হান্নান খান বলেন, আমরা কেস প্রকল্পের ১১টি কেন্দ্রের মাধ্যমে বায়ুর মান পরীক্ষা করে স্বাস্থ্যের জন্য মারাত্মক ক্ষতিকর বাতাসের চিত্র পাচ্ছি। দূষণের জন্য ৫৮ শতাংশ দায়ী ইটভাটা। কারা কতটুকু দূষণ করছে আমরা জানি। তাই সরকারের এক প্রতিষ্ঠানের সঙ্গে অন্য প্রতিষ্ঠান সমন্বিত কর্মসূচি না নিলে দূষণ বন্ধ করা সম্ভব হবে না। প্রকৃতি ও জীবন ফাউন্ডেশনের চেয়ারম্যান মুকিত মজুমদার বাবু বলেন, সরকারের একার পক্ষে পরিবেশ দূষণ বন্ধ করা সম্ভব নয়। মুক্তিযুদ্ধের সময়ের মতো এখন সবাইকে দূষণ রোধে ঝাঁপিয়ে পড়তে হবে। পরিবেশ দূষণের কুফল সম্পর্কে সবাইকে সচেতন করতে হবে। বিজ্ঞান ও শিল্প গবেষণা পরিষদের সহযোগী অধ্যাপক ডা. আব্দুল্লাহ আল মামুন বলেন, বিশ্বস্বাস্থ্য সংস্থার হিসাবে স্বল্পোন্নত দেশে পাঁচ বছরের নিচে শিশুদের শতকরা ৯৮ ভাগই বায়ুদূষণের শিকার। একই কারণে শ্বাসতন্ত্রের সংক্রমন বা নিউমোনিয়ায় আক্রান্ত হচ্ছে ৫০ ভাগ শিশু। এতে দেশগুলোতে প্রতিবছর মারা যাচ্ছে লাখ লাখ শিশু। অন্যান্য গবেষণায় দেখা গেছে, বায়ুদূষণের ফলে জন্ম নিচ্ছে প্রিম্যাচিউর ও কম ওজনের অপুষ্ট শিশু। বাড়ছে শিশুমৃত্যুর ঝুঁকি। কমে যাচ্ছে শিশুর বুদ্ধি ও বিকাশ। দেখা দিচ্ছে শিশুর আচরণগত সমস্যা, যেমন- অটিজম ও হাইপার একটিভির মতো ব্যাধিও। গর্ভাবস্থায় বায়ুদূষণের প্রভাবে শিশুর জন্মগত ত্রুটির সঙ্গে ডায়াবেটিস, স্থূলতা এবং পরবর্তী জীবনে হৃদরোগের ঝুঁকিও বৃদ্ধি পাচ্ছে। তিনি বলেন, ভবিষ্যৎ প্রজন্ম এবং নিজেদের জন্য মুক্ত বাতাস অত্যন্ত জরুরি। তাই বায়ুদূষণ রোধে সচেতনতা, সদিচ্ছা এবং নিয়মের সঠিক প্রয়োগ দরকার। ঢাকা বিশ্ববিদ্যালয়ের রসায়ন বিভাগের অধ্যাপক ড. আব্দুস সালাম বলেন, মানুষের নানারকম কর্মকাণ্ডের কারণে দিন দিন বায়ু দূষিত হচ্ছে। এসব দূষিত পদার্থ মানুষের দেহের শ্বাসযন্ত্রের সংবেদনশীল অংশে প্রবেশ করে জটিল রোগের সৃষ্টি করে। বিশেষ করে প্রাণঘাতীয় দুই ধরনের জিনিস বাতাসে ভাসমান থাকে। এর একটি গ্যাসীয়, অন্যটি সলিড বা সেমি সলিড। সমকালের উপসম্পাদক অজয় দাশগুপ্ত বলেন, সামাজিক দায়বোধের জায়গা থেকে সমকাল বায়ুদূষণ রোধে সচেতনতার কাজ করে যাচ্ছে। বায়ুদূষণ নিয়ে সারাদেশে উদ্বেগ বাড়ছে। যানবাহন ও শিল্প কারখানার কারণে বায়ুদূষণ মারাত্মক রূপ নিয়েছে। নির্মল বায়ু রক্ষায় শিক্ষার্থীদের সচেতনতার আহ্বান জানিয়ে তিনি বলেন, শুধু পরিবেশ অধিদপ্তর একা দূষণ বন্ধ করতে পারবে না। আগামী প্রজন্মের জন্য একটি বাসযোগ্য শহর গড়তে সবাইকে সচেতন হতে হবে। গোলটেবিল বৈঠকে আরও বক্তব্য দেন শিশুসাহিত্যিক আলী ইমাম, পল্লী সঞ্চয় ব্যাংকের চেয়ারম্যান ড. মিহির কান্তি মজুমদার, সুপ্রিম কোর্টের আইনজীবী অ্যাডভোকেট নাসিম আহমেদ, নর্থ সাউথ বিশ্ববিদ্যালয়ের পরিবেশ বিজ্ঞান বিভাগের অধ্যাপক ড. মো. যাকারিয়া, পাবলিক হেলথ স্পেশালিস্ট ও ক্লিনিক্যাল এপিডেমিওলজিস্ট ডা. শাকিরা নোভা, পরিবেশ অধিদপ্তরের পরিচালক জিয়াউল হক এবং ওয়ার্ক ফর বেটার বাংলাদেশ ট্রাস্টের প্রোগ্রাম ম্যানেজার মারুফ হোসেন।