দেশের প্রধান নদ-নদীগুলো ভয়াবহ দূষণের শিকার হয়েছে। শুষ্ক মৌসুমে কয়েক মাস রাজধানীর চারপাশের বিভিন্ন নদীর পানি এতটাই দূষিত হয়ে পড়ে যে, তখন এ পানিতে মাছ ও অন্যান্য প্রাণীর জীবন ধারণ কঠিন হয়ে পড়ে। এই দূষিত পানির মাছ মানবস্বাস্থ্যের জন্য মারাত্মক ঝুঁকিপূর্ণ। এসব নদীর পানি কৃষিকাজে ব্যবহারও ঝুঁকিপূর্ণ। অভিযোগ রয়েছে, বিভিন্ন শিল্পকারখানার বর্জ্য পরিশোধন না করেই নদীতে ফেলা হয়। প্রশ্ন হল, যারা এ কাজটি করছেন তাদের বিরুদ্ধে যথাযথ ব্যবস্থা নেয়া হচ্ছে না কেন? এসব বিষয়ে কর্তৃপক্ষ কঠোর না হলে অনিয়ম আরও বাড়বে, এটাই স্বাভাবিক। জানা গেছে, প্রতিদিন রাজধানীর চারপাশের নদীগুলোতে বিপুল পরিমাণ বর্জ্য ফেলা হচ্ছে। দ্রুত শিল্পায়নের অনুষঙ্গ হিসেবে দেশের বিভিন্ন স্থানে নদ-নদীগুলো দূষণের শিকার হচ্ছে। মাত্রাতিরিক্ত সার, কীটনাশক ছাড়াও গৃহস্থালি বর্জ্যরে মাধ্যমেও নদীগুলো দূষিত হচ্ছে। দেশের নদ-নদীগুলো দূষণের শিকার হলে বিভিন্ন দূষিত পদার্থ আমাদের খাদ্যচক্রেও প্রবেশ করবে। নদী দূষণ রোধে কার্যকর পদক্ষেপ নেয়া না হলে দেশের প্রাকৃতিক পরিবেশের ভারসাম্য বিনষ্ট হওয়ার আশঙ্কা থেকেই যায়। পরিবেশের ভারসাম্য নষ্ট হলে জনদুর্ভোগ বাড়তে থাকবে। কারখানায় বর্জ্য পরিশোধন যন্ত্র সংযুক্ত করা হলেও অনেকে কর্তৃপক্ষের চোখ ফাঁকি দিয়ে বেশিরভাগ সময়ই নাকি তা বন্ধ রাখে। যারা এ ধরনের প্রতারণার আশ্রয় নেয় তাদের বিরুদ্ধে যথাযথ পদক্ষেপ নেয়া দরকার। দেশে নতুন নতুন শিল্পকারখানা হবে এটাই স্বাভাবিক। কিন্তু শিল্পকারখানার কারণে যাতে দেশের প্রাকৃতিক পরিবেশের ভারসাম্য নষ্ট না হয় সেদিকে সবাইকে খেয়াল রাখতে হবে। আবদুর রহিম মিরপুর, ঢাকা