নারায়ণগঞ্জের জলাশয়গুলো আশীর্বাদ হলেও হতে পারতো। বদলে সেগুলো গৃহস্থালী ও শিল্প বর্জ্যের ভাগাড়ে পরিণত হয়েছে। ফলে জেলার ৫৮টি ছোট নদী ও খাল প্রতিনিয়ত মারাত্মকভাবে দূষিত হচ্ছে। নারায়ণগঞ্জের বুক চিরে দিয়ে বয়ে গেছে শীতলক্ষ্যা। এছাড়াও আরও ছয়টি বড় নদীবেষ্টিত শহর এটি। জেলার পূর্বে মেঘনা নদী, পশ্চিমে বুড়িগঙ্গা এবং দক্ষিণ-পশ্চিমে ধলেশ্বরী নদী। ঢাকা থেকে প্রায় ২০ কিলোমিটার দক্ষিণ-পূর্বে, রূপগঞ্জের উত্তর-পশ্চিমে লাঙ্গলবন্দ ও বালু নদীর মধ্য দিয়ে বয়ে গেছে ব্রহ্মপুত্র। খালসহ নারায়ণগঞ্জের ছোট ছোট জলাশয়গুলো মূলত এই ছয়টি নদী থেকে উৎপন্ন হয়েছে। ২০১৯ সালে এক প্রতিবেদনে নারায়ণগঞ্জ জেলা প্রশাসন জানায়, নারায়ণগঞ্জে অন্তত আটটি ছোট নদী ও ৫০টি খাল রয়েছে। এগুলোকে বাঁচাতে কর্তৃপক্ষ পুনরায় খনন প্রকল্প হাতে নিয়েছে। পরিবেশবাদী সংগঠন বাংলাদেশ পরিবেশ আন্দোলনের (বাপা) পরামর্শ, নদী দূষণের স্থায়ী সমাধানে একটি স্থায়ী বর্জ্য ব্যবস্থাপনা ব্যবস্থা থাকতে হবে। কারণ প্রতিদিন প্রায় ১ হাজার টন বর্জ্যের ব্যবস্থাপনা একটি দীর্ঘস্থায়ী সমস্যা। নদী-খাল ছাড়াও, নারায়ণগঞ্জের অনেক আবাসিক এলাকাতেও এখন ময়লার গন্ধে টেকা দায়। স্থানীয়দের অভিযোগ, বাড়ির মালিক হওয়ার পরেও দুর্গন্ধের কারণে তারা ভাড়া বাড়িতে যেতে বাধ্য হচ্ছেন। বর্তমান পরিস্থিতি ফতুল্লায় উপজেলা পরিষদ এনআর-২ অফিসের কাছে একটি সরকারি খাল রয়েছে। সরেজমিনে সেখানে গিয়ে প্লাস্টিক, গৃহস্থালী এবং শিল্পবর্জ্য দিয়ে বস্তাবন্দি অবস্থা দেখা গেছে। সেখানে আদৌ কোনো খাল আছে কি-না তা বোঝার উপায় ছিল না। খালের আশেপাশে গড়ে ওঠা ১০০টিরও বেশি ডায়িং কারখানা থেকে প্রতিদিন অপরিশোধিত বর্জ্য খালে ফেলা হচ্ছে। নাম প্রকাশে অনিচ্ছুক ডায়িং কারখানার এক শ্রমিক ঢাকা ট্রিবিউনকে বলেন, “মালিকরা যা বলে আমরা তাই করি। ম্যাজিস্ট্রেটরা কারখানা পরিদর্শন করলেও আমরা এগুলো চালিয়ে নিচ্ছি।” স্থানীয়রা জানান, বুড়িগঙ্গা থেকে উৎপন্ন এই খালের পানি মাত্র ২০ বছর আগেও স্বচ্ছ ছিল, যা রান্না ও পান করার মতো ছিল। স্মৃতিচারণ করে স্থানীয় কমর আলী স্কুলের কর্মী কামাল হোসেন (৬০) বলেন, “একটা সময় ছিল যখন আমরা খালে সাঁতার কাটতাম আর বর্ষাকালে মাছ ধরতাম। খালটা অনেক বড় ছিল আর এর পানি ছিল পরিষ্কার।” “কখনও কখনও কর্তৃপক্ষ ড্রেজার দিয়ে খাল দিয়ে আবর্জনা তোলে। কিন্তু কয়েক দিনের মধ্যে এটি আবার আগের অবস্থায় চলে যায়,” যোগ করেন তিনি। স্থানীয়দের ভাষ্য, খালে আবর্জনা ফেলার নিষেধাজ্ঞা কেউই শোনে না। “আমরা আবর্জনা কোথায় ফেলব? এজন্য কোনো নির্দিষ্ট জায়গা নেই,” বলেন সালেহা খাতুন নামে এক গৃহিনি। পানি উন্নয়ন বোর্ড জানায়, এনআর-২ খালটি ১.৪১ কিলোমিটার দীর্ঘ এবং ৩.৫ মিটার চওড়া। সরকার বর্তমানে ঢাকা-নারায়ণগঞ্জ-ডেমরা (ডিএনডি) এলাকার উন্নয়নে খালটি পুনরুদ্ধারের চেষ্টা করছে। ফতুল্লার কাশিপুর ইউনিয়নের ৯০ ফুট চওড়া খাল বর্তমানে চার ফুট নর্দমায় পরিণত হয়েছে। খালটি থেকে দুর্গন্ধ আসে এবং বৃষ্টি হলে এর রাসায়নিকযুক্ত পানি পুরো এলাকায় দুর্গন্ধ ছড়ায়, যা আশেপাশের বাসিন্দাদের জন্য অনেক বেশি অসুবিধার। ওই এলাকার বাসিন্দা হোসেন খোকন জানান, খালটির আশেপাশে অন্তত ২৫-৩০টি ডায়িং কারখানা ও অনেক বাড়িঘর গড়ে উঠেছে, যেখান দিয়ে একসময় বড় নদী থেকে আসা পাট বোঝাই বিশাল নৌকা চলাচল করতে দেখা যেত। “গৃহস্থালির বর্জ্য এবং শত শত অবৈধ স্থাপনা সবকিছু ধ্বংস করে ফেলেছে, ” প্রতিবেদকের সঙ্গে আলাপকালে দুঃখ প্রকাশ করে তিনি বলেন। তিনি আরও বলেন, “একসময় গোসলের জন্য ব্যবহৃত পানি এখন সবার অ্যালার্জি ও চুলকানির কারণ।” মোহাম্মদ শামীম ও শাহিন চার বছর আগে এই এলাকায় এক খণ্ড জমিতে বাড়ি তৈরি করেছেন। শাহিনের স্ত্রী ঢাকা ট্রিবিউনকে জানান, তারা স্থানীয় একজনের কাছ থেকে জমি কিনেছিলেন এবং সম্প্রতি জরিপকারীরা তাদের জমির একটি অংশ সরকারি সম্পত্তি হিসেবে চিহ্নিত করেছেন। তিনি আরও জানান, তিনি তার গৃহস্থালির বর্জ্য খালে ফেলে দেন এবং এটিও স্বীকার করেন এলাকায় অস্বাভাবিক পরিমাণে মশা বেড়েছে। কর্তৃপক্ষ বর্তমানে বাবুরাইল খালকে শীতলক্ষ্যা নদীর সঙ্গে যুক্ত করার কাজ করছে। যদিও খালের অবৈধ দখলদারদের উচ্ছেদ করা কঠিন হবে বলে মনে করছেন স্থানীয় লোকজন। পরিবেশ অধিদপ্তরের তথ্য বলছে, প্রায় ১১৮টি নিটিং, ডাইং মিল, প্রিন্টিং এবং রাসায়নিক কারখানার পরিশোধনাগার নেই যেগুলো জেলার খাল ও নদীগুলো দূষণের সবচেয়ে বড় কারণ। ডিওইর একজন কর্মকর্তা ঢাকা ট্রিবিউনকে বলেন, “কারখানার মালিকরা পরিশোধন নীতিমালা মানতে নারাজ। কারণ এজন্য বিশাল বাজেটের প্রয়োজন।” নারায়ণগঞ্জের ডিওই-এর উপ-পরিচালক মুহাম্মদ আবদুল্লাহ আল মামুন বলেন, “কর্তৃপক্ষ ওই এলাকায় পানি দূষণ কমাতে ক্রমাগত অভিযান চালাচ্ছে কিন্তু কোনো লাভ হয়নি।” “তবে, এই এলাকায় একটি কেন্দ্রীয় পরিশোধনাগার স্থাপনের পরিকল্পনা রয়েছে,” তিনি বলেন। নারায়ণগঞ্জ সিটি কর্পোরেশন (নাসিক) বর্জ্য থেকে বিদ্যুৎ উৎপাদনের একটি প্রকল্প হাতে নিয়েছে, যা দূষণ কমাতে সাহায্য করবে। এছাড়া, একটি উন্নয়ন প্রকল্পের অধীনে একটি স্থায়ী আবর্জনা স্থল স্থাপনের জন্য বন্দর এলাকায় জমি কেনার পরিকল্পনাও করেছে। নাসিক বিভিন্ন সময়ে এ বিষয়ে বিভিন্ন উদ্যোগ নিয়েছে। এর আগে, ২০১৭-১৮ অর্থবছরে, কর্পোরেশন আবর্জনা থেকে ডিজেল তৈরির একটি প্রকল্প গ্রহণ করেছিল। যদিও, পরে প্রকল্পটি স্থগিত করা হয়। প্রতিদিন উৎপাদিত ১ হাজার টন বর্জ্যের মধ্যে ৬০০ টন শক্তি উৎপাদনের জন্য আলাদা করা হবে। বাকি বর্জ্য পুনর্ব্যবহারযোগ্য এবং চিকিৎসা বর্জ্য মেশিন দিয়ে প্রক্রিয়াকরণের মাধ্যমে পুনরায় ব্যবহার উপযোগী করা হবে। নাসিক কর্মকর্তারা বলছেন, আগামী ১৮ মাসের মধ্যে প্রকল্পের পুরো কাজটি শেষ হবে। এতো বড় আকারের বর্জ্য থেকে জ্বালানি প্রকল্প বাংলাদেশে এবারই প্রথম। যদিও এর আগে কিছু ছোট প্রকল্প শুরু করা হয়েছিল, তবে সাশ্রয়ী না হওয়ায় সেগুলো শেষ পর্যন্ত বন্ধ হয়ে যায়। পরিবেশ বাঁচাও আন্দোলনের জেলা সাধারণ সম্পাদক তারিক বাবু বলেন, “জেলার জন্য একটি সমন্বিত বর্জ্য ব্যবস্থাপনা ব্যবস্থা অপরিহার্য।” তিনি পরামর্শ দেন, সরকারকে একটি বিশেষ কর্মসূচি গ্রহণ করতে হবে যাতে বহু পুরনো এই সমস্যাটির স্থায়ী সমাধান করা যায়। আপাতত দূষণের মাত্রা কমাতে পলিথিনের ব্যবহার কমানোর ওপরও জোর দেন তিনি। নিরবচ্ছিন্ন পানি দূষণ ভূগর্ভস্থ পানির স্তরকে আরও নিচের দিকে ঠেলে দিয়েছে। সংলগ্ন নদ-নদীর পানি পরিশোধন করেও পানির চাহিদা মেটাতে সমস্যা হচ্ছে কর্তৃপক্ষের। জনস্বাস্থ্য প্রকৌশল অধিদপ্তর সূত্রে জানা গেছে, ভূগর্ভস্থ পানি কমে যাওয়ায় নারায়ণগঞ্জের গোগঙ্গার, বক্তাবলি, কুতুবাইল ও শিবুমার্কেটসহ বেশ কয়েকটি এলাকা বর্তমানে ঝুঁকিতে রয়েছে। ২০১০ সালে গগনগোর এলাকায় পানির স্তর ৫১ ফুটের মধ্যে পাওয়া গেছে, যা ১০ বছরে ৯১ ফুটেরও নিচে চলে গেছে। ২০২১ সালে তা ১৪২ ফুটেরও নিচে দাঁড়িয়েছে। ফতুল্লা, রূপগঞ্জ ও সোনারগাঁও এলাকার চিত্র অনেকটা একই রকম।