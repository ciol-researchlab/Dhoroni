বিশ্বের শিল্পোন্নত ২০ দেশের সংগঠন জি২০ শীর্ষ সম্মেলন থেকে ভূপৃষ্ঠকে আরো বেশি উত্তপ্ত হওয়ার হাত থেকে রক্ষা করতে ‘কার্যকর ও অর্থবহ পদক্ষেপ’ নিতে সম্মত হয়েছেন এসব দেশের নেতারা। তবে রোমে অনুষ্ঠিত এ বৈঠক থেকে সার্বিক একটি ঘোষণা ছাড়া এসব দেশ জলবায়ু পরিবর্তন ঠেকানোর ব্যাপারে সুনির্দিষ্ট কোনো প্রতিশ্রুতি দিতে ব্যর্থ হয়েছে। জি২০ শীর্ষ সম্মেলনের আয়োজক দেশ ইতালি আশা করেছিল, এসব নেতা গ্ল্যাসগো’র জলবায়ু পরিবর্তন রোধ বিষয়ক সম্মেলনের আগ মুহূর্তে আরো সুনির্দিষ্ট কিছু প্রতিশ্রুতি ব্যক্ত করবেন। গ্ল্যাসগো সম্মেলনের আয়োজন দেশের নেতা হিসেবে ব্রিটিশ প্রধানমন্ত্রী বরিস জনসন রোম শীর্ষ সম্মেলনে বলেছেন, বিশ্বের কিছু দেশ জলবায়ু পরিবর্তন রোধ করার যে মৌখিক প্রতিশ্রুতি দিয়েছেন সেগুলোর অকার্যকারিতা দিন দিন স্পষ্ট হচ্ছে। তিনি বলেন, এসব নেতা যেসব প্রতিশ্রুতি দিচ্ছেন সেগুলো বিশাল মহাসাগরে কয়েক ফোঁটা পানি নিক্ষেপের চেয়ে বেশি কিছু নয়।মার্কিন প্রেসিডেন্ট জো বাইডেন বলেছেন, রোম সম্মেলনে তিনি জলবায়ু পরিবর্তনের ব্যাপারে কয়েকটি ইতিবাচক বৈঠক করেছেন এবং গ্ল্যাসগোতে এ ব্যাপারে আরো বৈঠক হবে বলে তিনি আশা করছেন। ইউরোপীয় ইউনিয়ন ও বিশ্বের ১৯টি শিল্পোন্নত দেশকে নিয়ে জি২০ গ্রুপ গঠিত হয়েছে এবং জলবায়ু পরিবর্তনের জন্য দায়ী পরিবেশ দূষণের শতকরা ৮০ ভাগের জন্য জি২০ গ্রুপ দায়ী। পার্সটুডে।