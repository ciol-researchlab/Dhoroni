রাজধানীর বিভিন্ন স্থানে গেল কয়েক দিন ধরেই বৃষ্টি হচ্ছে। বুধবার (২০ মার্চ) রাতেও বৃষ্টি হয়েছে। আবহাওয়া অধিদপ্তরের হিসাবে, বুধবার রাতে ৩ মিলিমিটার বৃষ্টি হয়েছে। বৃষ্টি হলে ঢাকার বায়ুর মান ভালো হয়। তবে বৃহস্পতিবার সকালে বায়ুদূষণে বিশ্বের ১০০টি শহরের মধ্যে ঢাকার অবস্থান দ্বিতীয়। আইকিউএয়ারের বায়ুমান সূচকে সকাল সাড়ে ১০টায় ঢাকার স্কোর ১৭১। বায়ুর এ মান অস্বাস্থ্যকর হিসেবে ধরা হয়। বায়ুদূষণের এ পরিস্থিতি নিয়মিত তুলে ধরে সুইজারল্যান্ডভিত্তিক প্রতিষ্ঠান আইকিউএয়ার। বাতাসের মান নিয়ে তৈরি করা এই লাইভ বা তাৎক্ষণিক সূচক একটি নির্দিষ্ট শহরের বাতাস কতটা নির্মল বা দূষিত, সে সম্পর্কে তথ্য দেয় এবং সতর্ক করে। আইকিউএয়ার সম্প্রতি ২০২৩ সালের বিশ্বের বায়ুদূষণ পরিস্থিতি নিয়ে প্রতিবেদন দিয়েছে। সেখানে দেখা যায়, বায়ুদূষণে গত বছর শীর্ষে ছিল বাংলাদেশ, দ্বিতীয় স্থানে পাকিস্তান। আর রাজধানী শহর হিসেবে ঢাকার অবস্থান বিশ্বে দ্বিতীয়। আর শীর্ষে ছিল ভারতের দিল্লি। বৃহস্পতিবার সকালে বিশ্বে বায়ুদূষণে প্রথম স্থানে আছে পাকিস্তানের লাহোর; শহরটির স্কোর ১৮১। এরপরই ঢাকার অবস্থান। ১৬৮ স্কোর নিয়ে তৃতীয় স্থানে আছে সেনেগালের ডাকার। আইকিউএয়ারের মানদণ্ড অনুযায়ী, স্কোর ৫১ থেকে ১০০ হলে তাকে “মাঝারি” বা “গ্রহণযোগ্য” মানের বায়ু হিসেবে বিবেচনা করা হয়। ১০১ থেকে ১৫০ স্কোরকে “সংবেদনশীল গোষ্ঠীর জন্য অস্বাস্থ্যকর” ধরা হয়। স্কোর ১৫১ থেকে ২০০ হলে তা “অস্বাস্থ্যকর” বায়ু। স্কোর ২০১ থেকে ৩০০ হলে তাকে “খুবই অস্বাস্থ্যকর” বায়ু ধরা হয়। ৩০১ থেকে তার ওপরের স্কোরকে “দুর্যোগপূর্ণ” বা “ঝুঁকিপূর্ণ” ধরা হয়। আইকিউএয়ারের বলেছে, ঢাকার বাতাসে অতিক্ষুদ্র বস্তুকণাই (পিএম ২.৫) দূষণের প্রধান উৎস। আজ ঢাকার বাতাসে যতটা এই বস্তুকণা আছে, তা বিশ্ব স্বাস্থ্য সংস্থার (ডব্লিউএইচও) মানদণ্ডের চেয়ে ১৮.৭ গুণ বেশি। ঢাকার বায়ুদূষণ থেকে বাঁচতে আইকিউএয়ারের পরামর্শ হলো, বাইরে বের হলে মাস্ক পরা, বাসার বাইরে গিয়ে ব্যায়াম না করা, ঘরের জানালা বন্ধ রাখা। বায়ুদূষণ বেশি হলে সবচেয়ে বেশি ঝুঁকিতে থাকেন সংবেদনশীল গোষ্ঠীর ব্যক্তিরা। তাদের মধ্যে আছেন বয়স্ক, শিশু, অন্তঃসত্ত্বা ও জটিল রোগে ভোগা মানুষেরা।