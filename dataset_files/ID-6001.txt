কার্বন নিঃসরণ কমানোর মাধ্যমে বিশ্বের উষ্ণায়ন রোধ করা সম্ভব না হলে ভয়াবহ পরিণতি হবে। কার্বন নিঃসরণের বর্তমান ধারা অব্যাহত থাকলে বিশ্বে বিপর্যয় নেমে আসবে। জলবায়ু পরিবর্তনের বিরূপ প্রভাব থেকে রক্ষা পেতে হলে জৈবজ্বালানি ব্যবহার অবশ্যই কমাতে হবে। এসব কথা বলেছে ইন্টারন্যাশনাল প্যানেল অন ক্লাইমেট চেঞ্জ (আইপিসিসি)। জাতিসংঘের জলবায়ুবিষয়ক বিশেষজ্ঞদের এই প্যানেল রোববার কোপেনহেগেনে এ-সংক্রান্ত রিপোর্ট প্রকাশ করেছে। এতে বলা হয়, উষ্ণতা বাড়লে বাংলাদেশসহ বিশ্বের দেশে দেশে ফসল উৎপাদন ব্যাহত হবে। এ ছাড়া সমুদ্রপৃষ্ঠের উচ্চতা বাড়লে বিভিন্ন অঞ্চলে উপকূলীয় এলাকা তলিয়ে যাবে। জলবায়ু পরিবর্তন মোকাবেলায় যথাযথ ব্যবস্থা না নিলে অপূরণীয় ক্ষতি হবে। বিজ্ঞানী এবং বিভিন্ন দেশের কর্মকর্তাদের মধ্যে এক সপ্তাহ ধরে আলোচনার পর এ রিপোর্ট প্রকাশ করা হলো। ৮০টি দেশের শত শত বিজ্ঞানী এ আলোচনায় অংশ নেন। এতে বলা হয়, তিন ধরনের গ্রিনহাউস গ্যাসের নিঃসরণ আট লাখ বছরের বেশি সময়ের মধ্যে সর্বোচ্চ পর্যায়ে পেঁৗছেছে। বিশ্বের উষ্ণতা বৃদ্ধি শিল্পায়নপূর্ব যুগের তুলনায় ২ ডিগ্রি সেলসিয়াসের মধ্যে সীমাবদ্ধ রাখার লক্ষ্যে পদক্ষেপ বাস্তবায়নে সময় দ্রুত ফুরিয়ে যাচ্ছে। কার্বন নিঃসরণের বর্তমান ধারা অব্যাহত থাকলে বিশ্বের উষ্ণতা ২১০০ সালের মধ্যে ৪ ডিগ্রি সেলসিয়াস বেড়ে যাবে। এতে খরা, বন্যা অনেক বেড়ে যাবে। সমুদ্রপৃষ্ঠের উচ্চতা বাড়ায় উপকূলীয় এলাকা তলিয়ে যাবে। বিভিন্ন প্রজাতির প্রাণীর বিলুপ্তি ঘটবে। খবর :এএফপি, বিবিসি ও ইএসএ টুডি অনলাইন। নোবেল বিজয়ী এই সংগঠন ২০০৭ সালের পর এই প্রথম এ ধরনের রিপোর্ট প্রকাশ করল। পেরুর রাজধানী লিমায় আগামী মাসে জলবায়ু-সংক্রান্ত আলোচনা সামনে রেখে এ রিপোর্ট প্রকাশ করা হলো। ধারাবাহিক আলোচনার অংশ হিসেবে লিমায় আগামী মাসে বৈঠক হবে। ধারণা করা হচ্ছে, ২০১৫ সালে ফ্রান্সের রাজধানী প্যারিসে জলবায়ু-সংক্রান্ত সম্মেলনে বিশ্বে উষ্ণতা বৃদ্ধি ২ ডিগ্রি সেলসিয়াসে সীমাবদ্ধ রাখার লক্ষ্যে একটি চুক্তি হবে। এশিয়া সম্পর্কে বিশেষজ্ঞদের এই রিপোর্টে বলা হয়, তাপমাত্রা বৃদ্ধির কারণে বিভিন্ন দেশে তপ্ত দিনের সংখ্যা যেমন বাড়ছে, তেমনি খুব ঠাণ্ডা পড়ে এমন দিনের সংখ্যাও বাড়ছে। এশিয়ার বেশিরভাগ অঞ্চলে পানির অভাব বড় চ্যালেঞ্জ হয়ে দাঁড়িয়েছে। এ পরিস্থিতি মোকাবেলায় সমন্বিত পদক্ষেপ গ্রহণের পরামর্শ দেওয়া হয়েছে রিপোর্টে। গঙ্গা-ব্রহ্মপুত্র-মেঘনা অববাহিকা এলাকায় সেচসহ পানি সমস্যা মোকাবেলায় বাংলাদেশ, ভারত ও নেপাল ঐক্যবদ্ধ ব্যবস্থা নিলে লাভবান হবে বলে এতে উল্লেখ করা হয়। এতে বলা হয়, বাংলাদেশে সুন্দরবনসহ উপকূলীয় এলাকা তলিয়ে গেলে বাঘের আবাসস্থল নষ্ট হবে। কার্বন নিঃসরণ কমানোর লক্ষ্যে কয়েক বছর ধরে গুরুত্ব দিয়ে আলোচনা হচ্ছে। জ্বালানি হিসেবে তেল, গ্যাস ও কয়লা ব্যবহারের কারণে কার্বন নিঃসরণ হচ্ছে। এর দায়ভার কারা নেবে এবং কোন দেশ কী মাত্রায় নিঃসরণ কমাবে, এটিই বিতর্কের মূল বিষয় হয়ে দাঁড়িয়েছে। যুক্তরাষ্ট্র, চীন ও ইউরোপীয় শিল্পোন্নত দেশগুলোর ওপর উন্নয়নশীল দেশগুলো কার্বন নিঃসরণ কমানোর জন্য চাপ সৃষ্টি করছে। এ ছাড়া বাংলাদেশসহ জলবায়ু পরিবর্তনের বিরূপ প্রভাবের কারণে ক্ষতিগ্রস্ত দেশগুলো পরিস্থিতি মোকাবেলায় তহবিল বাড়ানোর দাবি জানাচ্ছে। রিপোর্টে বলা হয়, উষ্ণতা ৪ ডিগ্রি সেলসিয়াস বাড়লে বিশ্বে অভুক্ত ও গৃহহারা মানুষের সংখ্যা বাড়বে; জীববৈচিত্র্য নষ্ট হবে এবং সম্পদের জন্য হানাহানি বাড়বে।