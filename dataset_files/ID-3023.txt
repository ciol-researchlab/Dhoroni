বিশ্ব জুড়ে ‘একবার ব্যবহারযোগ্য’ প্লাস্টিক বর্জ্যের ৫৫ শতাংশই উত্পাদন করেছে মাত্র ২০টি প্রতিষ্ঠান। নতুন এক জরিপে দেখা গেছে, জলবায়ু সংকট বাড়িয়ে তোলা এবং পরিবেশগত বিপর্যয় তৈরিতে ব্যাপক ভূমিকা রাখছে এসব কোম্পানি। এই কোম্পানিগুলোর মধ্যে রাষ্ট্রীয় মালিকানাধীন প্রতিষ্ঠান যেমন রয়েছে, তেমনি রয়েছে বহুজাতিক কোম্পানিও। প্লাস্টিক বর্জ্য উত্পাদক সূচক নামের জরিপে প্রথম বারের মতো সেই সব কোম্পানিকে তালিকাভুক্ত করা হয়েছে যারা একবার ব্যবহারযোগ্য প্ল্যাস্টিক পণ্য প্রস্তুত করে। পৃথিবীর সবচেয়ে বড় একবার ব্যবহারযোগ্য প্লাস্টিক বর্জ্য প্রস্তুতকারক কোম্পানি হলো এক্সনমোবিল। দুনিয়ার বর্জ্যের পাহাড়ে তাদের অবদান হলো ৫৯ লাখ টন প্লাস্টিক। পৃথিবীর সবচেয়ে বড় কেমিক্যাল কোম্পানি যুক্তরাষ্ট্রভিত্তিক ডাউ ৫৫ লাখ টন প্লাস্টিক বর্জ্য তৈরি করেছে। এছাড়া চীনের তেল ও গ্যাস কোম্পানি সিনোপেকের অবদান ৫৩ লাখ টন। নতুন ঐ জরিপে দেখা গেছে, শীর্ষ ২০টি দূষণকারী কোম্পানির মধ্যে ১১টি এশিয়ার, চারটি ইউরোপের, তিনটি আমেরিকার, একটি লাতিন আমেরিকার এবং আরেকটি মধ্যপ্রাচ্যের। তাদের প্লাস্টিক বর্জ্য তৈরিতে অর্থায়ন করছে শীর্ষস্থানীয় ব্যাংকগুলো। একবার ব্যবহারযোগ্য প্লাস্টিক পণ্য মূলত তৈরি হয় জীবাশ্ম জ্বালানি দিয়ে। এসব পণ্য পুনরায় ব্যবহারযোগ্য করা খুবই কঠিন। জলবায়ু সংকট বাড়িয়ে তোলা এসব পণ্যের মাত্র ১০-১৫ শতাংশ প্রতিবছর পুনরায় ব্যবহারযোগ্য করা সম্ভব হয়। মাস্ক থেকে শুরু করে প্লাস্টিক ব্যাগ এবং বোতল প্রস্তুতকারক এসব কোম্পানির তৈরিকৃত পণ্য সামান্য সময় ব্যবহারের পর শেষ পর্যন্ত সেগুলোর জায়গা হয় সমুদ্রে নয়তো কোনো নিচু জমিতে।