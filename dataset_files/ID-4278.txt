জলবায়ু পরিবর্তনের কারণে ক্ষতিগ্রস্তের তালিকায় প্রথম সারিতে রয়েছে নিম্ন-প্রশান্ত মহাসাগরীয় দ্বীপ দেশ টুভ্যালু। আর সে বিষয়টি বিশ্বকে মনে করিয়ে দিতে গ্লাসগোতে অনুষ্ঠিত জাতিসংঘের জলবায়ু সম্মেলনের (কপ২৬) জন্য টুভ্যালুর পররাষ্ট্রমন্ত্রী সমুদ্রের হাঁটু পানিতে দাঁড়িয়ে ভিডিওবার্তা দিয়েছেন। বার্তা সংস্থা রয়টার্স এক প্রতিবেদনে এ খবর জানিয়েছে। প্রতিবেদনে বলা হয়, পররাষ্ট্রমন্ত্রী সাইমন কোফে স্যুট, টাই পরে ট্রাউজারের পা গুটিয়ে সমুদ্র তীরে বসানো একটি লেকটার্নে দাঁড়িয়ে বক্তৃতা দিচ্ছেন এমন একটি ছবি সামাজিক যোগাযোগ মাধ্যমে ভাইরাল হয়েছে। তিনি মূলত সমুদ্রের পানির উচ্চতা বৃদ্ধির ফলে টুভ্যালুর ভবিষ্যৎ পরিণতির বিষয়টি তুলে ধরতে চেয়েছেন। কোফে তার ভিডিওবার্তায় বলেন, “জলবায়ু পরিবর্তন এবং সমুদ্রপৃষ্ঠের উচ্চতা বৃদ্ধির প্রভাবের কারণে টুভ্যালুতে বাস্তব-জীবনে যে পরিস্থিতির মুখোমুখি হচ্ছে সেটি তুলে ধরা হয়েছে। জলবায়ু পরিবর্তন মোকাবিলায় টুভ্যালু যে সাহসী পদক্ষেপ নিচ্ছে তাও এখানে উঠে এসেছে।” দেশটির একজন সরকারি কর্মকর্তা জানিয়েছেন, রাজধানী ফুনাফুতির প্রধান দ্বীপ ফঙ্গাফালের শেষ প্রান্তে পাবলিক ব্রডকাস্টার “টিভিবিসি” মন্ত্রীর ভাষণের ভিডিওটি ধারণ করে। ভিডিওটি মঙ্গলবার (৯ নভেম্বর) জলবায়ু শীর্ষ সম্মেলনে দেখানো হবে। সম্মেলনে আঞ্চলিক নেতারা জলবায়ু পরিবর্তনের প্রভাব সীমিত করার জন্য আরও জোরালো পদক্ষেপের জন্য চাপ দেবেন বলে ধারণা করা হচ্ছে। যদিও পরিবেশ দূষণকারী দেশগুলো ২০৫০ সালের মধ্যে কার্বন নির্গমনের মাত্রা শূন্যের কোটায় নামিয়ে আনার কথা বলছেন কিন্তু গত কয়েক দশক ধরে তারা শুধু প্রতিশ্রুতিই দিয়ে আসছেন। তবে এ বিষয়ে প্রশান্ত মহাসাগরীয় দ্বীপের নেতারা অবিলম্বে ব্যবস্থা নেওয়ার দাবি জানিয়েছেন। তারা বলেছেন, নিম্নভূমির দেশগুলো চরম ঝুঁকির মধ্যে রয়েছে।