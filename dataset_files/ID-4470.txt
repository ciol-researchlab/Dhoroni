উত্তরের জেলা পঞ্চগড়ের তেঁতুলিয়ায় সর্বনিম্ন তাপমাত্রা রেকর্ড করা হয়েছে। আজ সকালে তেঁতুলিয়ায় থার্মোমিটারের পারদ নেমেছে ৫ ডিগ্রি সেলসিয়াসে, যা এ মৌসুমের সর্বনিম্ন তাপমাত্রা। টানা শৈত্যপ্রবাহ ও কুয়াশায় বিপর্যস্ত পরিস্থিতিতে নাজেহাল জনজীবন। রবিবার (২৮ জানুয়ারি) সকাল সাড়ে ৮টায় আবহাওয়া অধিদপ্তর জানিয়েছে, দেশের দুই বিভাগসহ ২৮টি জেলায় মৃদু থেকে মাঝারি শৈত্যপ্রবাহ বইছে। শনিবার দেশের সর্বনিম্ন তাপমাত্রা রেকর্ড করা হয়েছিল পঞ্চগড়ের তেঁতুলিয়ায় ৭.২ ডিগ্রি সেলসিয়াস। এক দিনের ব্যবধানে সেখানে সর্বনিম্ন তাপমাত্রা ২ ডিগ্রি সেলসিয়াসের বেশি নেমে গেল। আবহাওয়া অধিদপ্তর সূত্র জানিয়েছে, গতকালের চেয়ে আজ ঢাকার সর্বনিম্ন তাপমাত্রা কমেছে। আজ ঢাকার সর্বনিম্ন তাপমাত্রা রেকর্ড করা হয়েছে ১২.৮ ডিগ্রি সেলসিয়াস। যা গতকাল ছিল ১৩ ডিগ্রি সেলসিয়াস। সোমবার থেকে ঢাকার তাপমাত্রা বাড়তে পারে। অধিদপ্তর জানিয়েছে, রাজশাহী ও রংপুর বিভাগের মোট জেলার সংখ্যা ১৬। এই দুই বিভাগ ছাড়াও আরও ১২ জেলায় আজ শৈত্যপ্রবাহ বইছে। জেলাগুলো হলো গোপালগঞ্জ, মাদারীপুর, মানিকগঞ্জ, মৌলভীবাজার, সাতক্ষীরা, যশোর, কুষ্টিয়া, বরিশাল, চুয়াডাঙ্গা, টাঙ্গাইল, কুমিল্লা ও পটুয়াখালী। সর্বনিম্ন তাপমাত্রা ৮ থেকে ১০ ডিগ্রি সেলসিয়াসের মধ্যে থাকলে সেখানে মৃদু শৈত্যপ্রবাহ থাকে বলে গণ্য করা হয়। ৬ থেকে ৮ ডিগ্রি সেলসিয়াস তাপমাত্রা নামলে তা হয় মাঝারি শৈত্যপ্রবাহ। ৪ থেকে ৬ ডিগ্রি সেলসিয়াস তাপমাত্রা হলো তীব্র শৈত্যপ্রবাহ। সে অনুযায়ী, আজ পঞ্চগড় ও দিনাজপুরে তীব্র শৈত্যপ্রবাহ বইছে। কিন্তু আবহাওয়া অধিদপ্তর একে তীব্র শৈত্যপ্রবাহ বলছে না। এর কারণ হিসেবে অধিদপ্তরের আবহাওয়াবিদ মো. বজলুর রশীদ বলেন, “পরপর দুই দিন তাপমাত্রা ৬ ডিগ্রি সেলসিয়াসের নিচে থাকলে তীব্র শৈত্যপ্রবাহ ঘোষণা করা হয়। কিন্তু আমাদের পূর্বাভাস বলছে, আগামীকাল আবার তাপমাত্রা বেড়ে যাবে। তাই এখনই এটাকে তীব্র শৈত্যপ্রবাহ বলা হচ্ছে না।”