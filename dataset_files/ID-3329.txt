নদী হল বাংলাদেশের প্রাণ-প্রকৃতির মা। তাই বাংলাদেশকে বলা হয় নদীমাতৃক দেশ। যুগ যুগ ধরে নদী যেমন তার বুকভরা প্রাচুর্য দিয়ে সাজিয়েছে এ সুজলা-সুফলা শস্য-শ্যামলা সোনার বাংলাকে, তেমনি সেই নদী আবার তার বুকভরা কষ্ট উজাড় করে বন্যার নির্মমতায় ভাসিয়েছে সমৃদ্ধ এ জনপদ। দখল-দূষণের অত্যাচারে নদীর প্রাণ যখন ওষ্ঠাগত, তখন প্রতিশোধের বন্যাই যেন তার হাঁফ ছেড়ে বাঁচার একান্ত প্রয়াস। বাংলাদেশের জন্মলগ্ন থেকে জালের মতো ছড়িয়ে থাকা অসংখ্য নদ-নদী বিলুপ্ত হয়েছে মনুষ্য দখল ও দূষণের অত্যাচারে। অসংখ্য নদ-নদী থেকে গত চার দশকে সংখ্যার বিচারে টিকে থাকা ৪০৫টির মধ্যে বিলুপ্ত হয়েছে ১৭৫টি নদ-নদী। বাকি ২৩০টিও রয়েছে ঝুঁকির মধ্যে। ২৪ হাজার কিলোমিটার নৌপথ কমে গিয়ে হয়েছে ৬ হাজার কিলোমিটার, শুষ্ক মৌসুমে যা প্রায় ৪ হাজার কিলোমিটারে এসে দাঁড়ায়। দেশব্যাপী নদী দখল ও দূষণের এক ভয়াবহ চিত্র উঠে এসেছে স্বয়ং জাতীয় নদীরক্ষা কমিশনের পর্যবেক্ষণে। তাদের তথ্যমতে, দেশের ৬৪ জেলার মধ্যে ৫৭টি জেলার নদ-নদী বিভিন্ন মাত্রায় দখল ও দূষণের করালগ্রাসে আক্রান্ত। এ চিত্রই বলে দেয় কত দ্রুত আমরা প্রকৃতির এই প্রাণ তথা নদীর স্বাভাবিক প্রবাহকে নিঃশেষ করে দিচ্ছি। পাশাপাশি এর সঙ্গে এখন মড়ার উপর খাঁড়ার ঘা হয়েছে প্রতিবেশী রাষ্ট্রের স্বার্থের দরকষাকষি। দেশের অভ্যন্তরে পানি প্রবাহের উৎসে থাকা ৫৪টি অভিন্ন নদীই এসেছে ভারত থেকে, যার মধ্যে ৪৭টিতে ইতিমধ্যে বাঁধ দিয়ে পানির প্রবাহ নিয়ন্ত্রণ করা হয়েছে। কেবল উত্তর-পূর্ব ভারতের নদীতে নির্মিত হয়েছে ১৬০টি বাঁধ। একতরফাভাবে এসব অভিন্ন নদী থেকে পানি প্রত্যাহার করে নেয়া হচ্ছে। ফলস্বরূপ শুষ্ক মৌসুমে নদীর পানি প্রবাহ তীব্রভাবে কমে যাচ্ছে। পাশাপাশি নদী খাতও হয়ে যাচ্ছে সরু। শুষ্ক মৌসুমে হাওরবেষ্টিত দেশের উত্তর-পূর্বাঞ্চলের সুরমা, কুশিয়ারা, মনু, জুড়ী, যাদুকাঁটা, দামালিয়া, নোয়াগাঙ, উমিয়াম, ধলা, পিয়াইন, সারি ও সোনাই নদীর মতো উল্লেখযোগ্য নদীগুলো এতটাই পানিশূন্য হয়ে পড়ছে যে, এসব নদী দিয়ে হেঁটেও অনায়াসে পার হওয়া যায়। প্রায় একই দশা মরুপ্রায় উত্তরবঙ্গের আত্রাই, পুনর্ভবা, তেঁতুলিয়া, ট্যাংগন, নাগর, মহানন্দা, করতোয়া, তিস্তা, ধরলা, দুধকুমার, ব্রহ্মপুত্র ও সোমেশ্বরীর মতো উল্লেখযোগ্য ৫০টি নদ-নদীর। পানি প্রত্যাহারের কারণে শুষ্ক মৌসুমে যখন পানির অভাবে নদীগুলোর প্রাণ ওষ্ঠাগত, তখন জেঁকে বসে দখলদারের অত্যাচার। মৎস্য চাষের উদ্দেশ্যে অবৈধ বাঁধ নির্মাণ, কৃষি কাজ, স্লুইস গেট নির্মাণ, বসতবাড়ির জন্য নদী ভরাট, অবৈধ বালু উত্তোলন, নদীতে অবকাঠামো নির্মাণ, ড্রেজিংয়ে দুর্নীতি, সর্বোপরি দখলের গ্রাসে নদী খাত যেমন ভরাট হয়ে সরু হয়ে যায় তেমনি নদীর স্বাভাবিক প্রবাহও বাধাগ্রস্ত হয়। শুষ্ক মৌসুমের এ মৃতপ্রায় নদী খাত যখন আবার বর্ষায় প্রাণ ফিরে পায় তখন উজানের প্রবল পানির চাপ ধারণের ক্ষমতা হারিয়ে অববাহিকার বিস্তীর্ণ অঞ্চলকে প্লাবিত করে দেয়। এর যথাযথ উদাহরণ হল দেশের উত্তর, উত্তর-পূর্বাঞ্চল ও মধ্যভাগে ঘটে যাওয়া সাম্প্র্রতিক সময়ের বন্যা। দুর্যোগ ব্যবস্থাপনা ও ত্রাণ মন্ত্রণালয় প্রদত্ত তথ্যমতে, এবারের বন্যা আক্রান্ত ২৮ জেলায় এ পর্যন্ত ক্ষতিগ্রস্ত হয়েছে ৬০ লাখ ৭৪ হাজার ৪১৫ জন মানুষ এবং ১৪ জেলায় মৃত্যু হয়েছে ৭৫ জনের। দুর্যোগ ব্যবস্থাপনা ও ত্রাণ মন্ত্রণালয়ের ন্যাশনাল ডিজাস্টার রেসপন্স কো-অর্ডিনেশন সেন্টারের (এনডিআরসিসি) সূত্রমতে, সাম্প্রতিক সময়ের ভয়াবহ এ বন্যায় এ পর্যন্ত দেশের ১৩ জেলার ৬৯ হাজার ৭০৮ হেক্টর জমির ফসল নষ্ট হয়েছে। যুগান্তর, প্রথম আলো ও ডেইলি স্টারের সাম্প্রতিক প্রতিবেদনে বলা হয়েছে, বন্যায় ১ লাখ ৯০০ হেক্টর ফসলের জমি তলিয়ে গেছে। ৬০ হাজার হেক্টর জমির ধান ও শাকসবজি পানিতে ডুবে গেছে। বাংলাদেশ ধান গবেষণা ইন্সটিটিউটের (ব্রি) তথ্যমতে, এবার বন্যার কারণে গত অর্থবছরে উৎপাদিত আউশ ধানের তুলনায় ২০ হাজার টন ধান কম উৎপাদিত হবে। চালের আকারে এর পরিমাণ দাঁড়াবে কমবেশি ১৫ হাজার টনে। তাছাড়া এ পর্যন্ত ক্ষতিগ্রস্ত হয়েছে ১১ হাজার হেক্টরের মতো আমন বীজতলা, যাতে করে আমনের আবাদ চ্যালেঞ্জের সম্মুখীন হবে এবং উৎপাদন ব্যাহত হওয়ার আশঙ্কা রয়েছে। ফলে মোট চাল উৎপাদন ও এর দামের ওপর বিরূপ প্রভাব পড়বে, যা অর্থনীতির ওপর মারাত্মক চাপ সৃষ্টি করবে। বন্যার পানিতে ক্ষতিগ্রস্ত হয়েছে হাজার হাজার শিক্ষাপ্রতিষ্ঠান। ১১ জেলার ৩ হাজার ১৫২টি শিক্ষা ও ধর্মীয় প্রতিষ্ঠান বন্ধ। বন্যা নিয়ন্ত্রণ বাঁধসহ কাঁচা-পাকা মিলে ৪ হাজার ১৭৮ কিলোমিটার রাস্তা ক্ষতিগ্রস্ত হয়েছে। এসব অবকাঠামো পুনর্নির্মাণ ও মেরামতে যে অর্থ ব্যয় হবে, তা চলতি অর্থবছরে উন্নয়নমূলক বাজেটের ওপর চাপ সৃষ্টি করবে। নদী শুধু বন্যার পানিতে ভাসিয়ে প্রতিশোধ নিচ্ছে না, বন্যা-পরবর্তী বিভিন্ন সংক্রামক রোগব্যাধিও দিয়ে যাচ্ছে। নদীকে আমরা যে মাত্রায় দূষিত করছি তার চিত্রটাও ভয়ানক। শুধু রাজধানীর নদ-নদীগুলোর প্রায় ১১০ কিলোমিটার ও তদসংশ্লিষ্ট চার পাশের এলাকা দুর্বিষহ দূষণের শিকার। বাংলাদেশ পরিবেশ আন্দোলনের (বাপা) এক গবেষণার তথ্য থেকে জানা যায়, প্রতিদিন দশমিক ৫ মিলিয়ন ঘনমিটার গৃহস্থালি বর্জ্যসহ প্রায় ৭ হাজার শিল্প ইউনিট থেকে নির্গত ১ দশমিক ৩ মিলিয়ন ঘনমিটার শিল্পবর্জ্য এ এলাকার খাল-নদী-জলাশয়ের ভয়াবহ দূষণ ঘটিয়ে চলেছে। পরিবেশবিদরা বলেছেন, বুড়িগঙ্গার পানিতে অক্সিজেনের মাত্রা শূন্যের কোঠায় ঠেকেছে। তাই এ নদীসংশ্লিষ্ট জলজ জীববৈচিত্র্যের অস্তিত্ব মারাত্মক হুমকির সম্মুখীন। আর এ পরিস্থিতি পুরো এলাকার পরিবেশ বিপর্যয় ডেকে আনছে। নদীগুলোর এ ভয়াবহ দূষণ ও পরিবেশ বিপর্যয়ের ক্ষেত্রে স্বয়ং ঢাকা ওয়াসা ও ঢাকা সিটি কর্পোরেশনের মতো দুটি সরকারি প্রতিষ্ঠানের ব্যর্থতার কথা বারবার আলোচিত হচ্ছে। নগর গৃহস্থালির বিপুল পরিমাণ বর্জ্য প্রতিদিন সরাসরি নদীতে ফেলার পাশাপাশি তা খাল-নালা-ড্রেনের মাধ্যমে নদীতে গিয়ে পড়ছে। ফলে ভারি বর্জ্যে নদীর তলদেশ ভরাট হওয়ার পাশাপাশি তরল বিষাক্ত উপাদানে বিষময় হচ্ছে নদীর পানি। ঢাকা ওয়াসার হিসাবমতে, প্রতিনিয়ত প্রায় ১২ লাখ ৫০ হাজার ঘনমিটার অপরিশোধিত বর্জ্য সরাসরি নদীতে গিয়ে পড়ছে। অন্যদিকে ট্যানারিগুলো থেকে নদীতে পড়ছে দৈনিক প্রায় ২১ হাজার কিউবিক মিটার বিষাক্ত বর্জ্য। এ ছাড়াও ১৪০টিরও বেশি গোপন ও প্রকাশ্য টানেল বা ড্রেনের মাধ্যমে শিল্পকারখানার রাসায়নিক বর্জ্য পরিশোধন ছাড়াই সরাসরি নদীতে ফেলা হচ্ছে। এসব বর্জ্যরে মধ্যে রয়েছে ক্রোমিয়াম, লেড, সালফিউরিক এসিড, পশুর পচা-গলা মাংস ইত্যাদি। এসব বর্জ্য শুধু নদীর পানিই দূষিত করছে না, নদীর তলদেশ, ভূ-গর্ভস্থ পানি ও মাটি, এমনকি বাতাসকেও ভয়াবহভাবে দূষিত করছে। লাখ লাখ মানুষ পরিবেশ দূষণের শিকার হয়ে অহরহ জন্ডিস, ডায়রিয়া, উচ্চরক্তচাপ, মূত্রনালী ও কিডনি জটিলতা, চর্মরোগ ও ক্যান্সারের মতো ভয়াবহ রোগে আক্রান্ত হচ্ছে। দখল-দূষণের অত্যাচারে নদী, খালের মতো জলাশয়গুলোয় পানি প্রবাহ ও নিষ্কাশন বন্ধ হয়ে সৃষ্টি হচ্ছে স্থায়ী জলাবদ্ধতার। বন্যা ও বৃষ্টিতে এসব জলাধার দূষিত ও বিষাক্ত পানিতে ভরে স্থায়ী জলবদ্ধতার সৃষ্টি হচ্ছে। এ বদ্ধ জলাশয়গুলো পরিণত হচ্ছে মশা জন্মানোর ভাগাড়ে। ফলে মহামারী আকারে ছড়িয়ে পড়ছে ডেঙ্গুর মতো মশাবাহিত বিভিন্ন প্রাণঘাতী রোগ, যা আজ ঢাকাসহ সারা দেশের মানুষের কাছে আতঙ্কের নাম। এসব যেন নদীর পানি প্রবাহের স্বাভাবিকতায় বাধা প্রদানের নির্মম প্রতিশোধ। যারা লোভের বশবর্তী হয়ে অবৈধ দখলে সম্পদ গড়ে নদীর প্রাণকে নাড়িয়ে দিয়েছিল, নদীও তাদের এক নিমিষে নাড়িয়ে দিয়েছে। এ যেন প্রকৃতির এক নির্মম প্রতিশোধ। নদীর প্রতি আমাদের এ অত্যাচারের তীব্রতা নদীকে সত্যিই করে তুলেছে প্রতিশোধপরায়ণ। নদীর এ প্রতিশোধপ্রবণতা এতটাই মর্মান্তিক হয়ে পড়েছে যে, স্বয়ং রাষ্ট্রযন্ত্র এখন পরিত্রাণের লক্ষ্যে গ্রহণ করছে বিভিন্ন পরিকল্পনা ও নীতিমালা। দেশের সর্বোচ্চ আদালত নদীকে দিয়েছেন মানুষ বা প্রাণীর মতো জীবন্ত সত্তার স্বীকৃতি। সর্বোচ্চ আদালতের ঐতিহাসিক রায়ে দেশের নদ-নদীকে জীবন্ত সত্তা তথা লিগ্যাল এনটিটি হিসেবে ঘোষণা করায় মানুষের মতো নদীর মৌলিক অধিকার স্বীকৃত হল। নদ-নদী, খাল-বিল ও জলাশয়ের আইনগত অভিভাবক ঘোষণা করা হয়েছে জাতীয় নদীরক্ষা কমিশনকে। অন্যান্য দেশের মতো বাংলাদেশের নদ-নদীগুলোর জীবন্ত সত্তার এই আইনি পদক্ষেপ এ দেশের নদীরক্ষা কার্যক্রমের ক্ষেত্রে একটি অত্যন্ত ইতিবাচক ও গুরুত্বপূর্ণ অধ্যায় বলে বিবেচিত হবে। পাশাপাশি নদীরক্ষার গুরুত্ব অনুধাবন করে দেশের সরকারপ্রধান কর্তৃক সম্প্রতি গৃহীত মহাপরিকল্পনাটিও একটি অন্যতম মাইলফলক হিসেবে বিবেচিত হবে বলে প্রত্যাশা করি। ১০ বছরমেয়াদি মহাপরিকল্পনাটি বাস্তবায়নের মাধ্যমে দেশের নদীগুলোকে দখল ও দূষণমুক্ত করার পাশাপাশি তাদের নাব্যতা ফিরিয়ে আনা হবে। নদী দূষণ, দখল রোধ এবং নাব্যতা বৃদ্ধিতে মাস্টার প্ল্যানের মাধ্যমে চার ধরনের পদক্ষেপ নেয়া হয়েছে : ক্রাশ প্রোগ্রাম (১ বছর), স্বল্পমেয়াদি (৩ বছর), মধ্যমেয়াদি (৫ বছর) ও দীর্ঘমেয়াদি (১০ বছর)। মাস্টার প্ল্যানে সংশ্লিষ্টদের দায়িত্ব ও কার‌্যাবলিও নির্ধারণ করে দেয়া হয়েছে। যদিও মহাপরিকল্পনাটির বাস্তবায়ন কতটুকু কার্যকর হবে তা নিয়ে সংশয় রয়েই যায়। তবে এটা নিশ্চিত বলা যায় যে, এ ধরনের মহাপরিকল্পনার যথাযথ বাস্তবায়ন সম্ভব হলে তা দেশের নদ-নদী রক্ষা করে বন্যা নিয়ন্ত্রণে কার্যকর ভূমিকা রাখবে। সম্প্রতি নৌপরিবহন প্রতিমন্ত্রী খালিদ মাহমুদ চৌধুরীর কথায়ও উঠে এসেছে আমাদের বাঙালি সভ্যতা ও সংস্কৃতির স্বার্থে নদীরক্ষার গুরুত্বের কথা। তিনি বলেছেন, ‘কালের আবর্তে হারিয়ে যাওয়া নদীগুলোকে দখল ও দূষণমুক্ত করে আগের অবস্থায় ফিরিয়ে আনতে হবে। নদী হারিয়ে যাচ্ছে বলে এ দেশে নজরুল, সুকান্ত ও জসীমউদ্দীনের মতো কবি আর জন্মাবে না। আমাদের দেশকে বাঁচাতে হলে নদীকে বাঁচাতে হবে।’ বাংলার প্রাণ-প্রকৃতির মা তথা নদীর বাঁচা-মরার সঙ্গে বাংলাদেশের অস্তিত্ব জড়িত। তাই আমাদের স্লোগান হোক : ‘বাঁচলে নদী বাঁচবে দেশ, বাঁচবে প্রিয় বাংলাদেশ।’ মো. আনোয়ারুল ইসলাম : সহকারী অধ্যাপক, শাহজালাল বিজ্ঞান ও প্রযুক্তি বিশ্ববিদ্যালয় এবং পিএইচডি গবেষক, হোক্কাইডো বিশ্ববিদ্যালয়, জাপান