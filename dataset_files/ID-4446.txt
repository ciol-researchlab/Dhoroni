দেশের কোথাও শৈত্যপ্রবাহ নেই এবং আগামী ২৪ ঘণ্টার মধ্যে দেশের বিভিন্ন জায়গায় বৃষ্টির পূর্বাভাস রয়েছে বলে জানিয়েছে আবহাওয়া অধিদপ্তর। এ তথ্য জানিয়েছেন আবহাওয়া অধিদপ্তরের আবহাওয়াবিদ ড. মো. আবদুল মান্নান। বৃহস্পতিবার (৩ ফেব্রুয়ারি) সকাল থেকে পরবর্তী ২৪ ঘণ্টার আবহাওয়ার পূর্বাভাসে গণমাধ্যমকে এ তথ্য জানান তিনি। ড. মো. আবদুল মান্নান বলেন, “ময়মনসিংহ, রাজশাহী, সিলেট ও ঢাকা বিভাগে এবং অন্যান্য জায়গার কিছু কিছু জেলায় আগামী ২৪ ঘণ্টার মধ্যে বৃষ্টি হওয়ার সম্ভাবনা রয়েছে। তবে শৈত্যপ্রবাহ না থাকলেও শীতের অনুভূতি আছে। আগামী দুই দিনেও শীতের অনুভূতি প্রকট হবে না।” দিনে রোদ কম থাকবে জানিয়ে তিনি বলেন, “দেশের অনেক জায়গায় রোদ পাওয়া যাবে না। আজকের তুলনায় রাতের তাপমাত্রা আরও বাড়বে। আগামী দুই দিন শৈত্যপ্রবাহের কোনো আশঙ্কা নেই।”