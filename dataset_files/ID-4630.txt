বৈশ্বিক উষ্ণতা এবং কার্বন নির্গমন কমানোর উদ্দেশ্যে নরওয়েতে বিশ্বের প্রথম বৈদ্যুতিক ও স্বয়ংক্রিয় কার্গো জাহাজ চালু হয়েছে। কার্বন নির্গমন কমানোর লক্ষ্যে এ জাহাজ চালুর বিষয়টি ক্ষুদ্র হলেও তা বেশ প্রতিশ্রুতিশীল। তবে সামুদ্রিক শিল্পে জলবায়ুর বিপর্যয় প্রতিরোধে এটি ভূমিকা রাখবে। আন্তর্জাতিক সংবাদমাধ্যম এএফপির এক প্রতিবেদনে তথ্য জানানো হয়েছে। ৮০ মিটার দৈর্ঘ্য এবং ৩২০০ টন ধারণক্ষমতার এ জাহাজটির নাম ইয়ারা বার্ক্ল্যান্ড। গত ১৯ নভেম্বর জাহাজটি উন্মুক্ত করা হয়। নরওয়ের দক্ষিণ-পূর্ব শহর পোরসগ্রুনের একটি কারখানা থেকে ৮ মাইল দূরে ব্রেভিক বন্দরে ১২০ কনটেইনার সার পাঠানোর মাধ্যমে এ জাহাজের কার্যক্রম শুরু হয়। জাহাজটির মাধ্যমে বছরে প্রায় ৪০ হাজার ডিজেলচালিত ট্রাক চলার প্রয়োজনীয়তা দূর হবে, যা পরিবেশ দূষণ কমাতে ভূমিকা রাখবে। স্বয়ংক্রিয় বলে ইয়ারা বার্ক্ল্যান্ড জাহাজটি কোনো চালক ছাড়াই চলাচল করবে। জাহাজে লাগানো সেন্সরের মাধ্যমে পরীক্ষামূলকভাবে আগামী দুই বছর চলাচল করবে। তবে জাহাজটিতে আরও সংস্কারকাজ প্রয়োজন হবে। এছাড়া, স্বয়ংক্রিয় ন্যাভিগেশনের মাধ্যমে চলাচলের জন্য এখন পর্যন্ত কোনো নীতিমালা না থাকায় নতুন নিয়মেরও প্রয়োজন হবে। বিশ্বের প্রথম বৈদ্যুতিক কার্গো জাহাজ ইয়ারা বার্ক্ল্যান্ড /এএফপি নরওয়ের সার প্রস্ততকারক ইয়ারার প্রধান নির্বাহী সভেন টোরে হলসেথার বলেন, “স্বয়ংক্রিয় ও পরিবেশবান্ধব জাহাজ তৈরিতে সমস্যা আর বাধাবিপত্তি আছে। কিন্তু আমরা এ জাহাজটি তৈরি করতে পেরেছি এবং এটির সামনে দাঁড়িয়ে জাহাজটিকে বড় পুরস্কার বলে মনে হচ্ছে।” তিনি আরও জানান, আগামী চার থেকে পাঁচ বছরের মধ্যে পুরো হুইল হাউস বিলুপ্ত হয়ে যেতে পারে। এতে লাগানো সেন্সরের সাহায্যে নিজে থেকে পুরো যাত্রা সম্পন্ন করতে পারলে আর চালকের দরকার পড়বে না। প্রকল্প ব্যবস্থাপক জস্টেইন ব্রাটেন জানান, চলার পথে চালকের ভুলে জাহাজে অনেক কিছু ঘটতে পারে। স্বয়ংক্রিয় জাহাজ চালানো সম্ভব হলে নিরাপদ যাত্রা নিশ্চিত করা যেতে পারে।