কালীপুজোর মতো বর্ষবরণের রাতেও কলকাতা ও লাগোয়া এলাকায় নজরদারি চালাবে রাজ্য দূষণ নিয়ন্ত্রণ পর্ষদ। আজ, মঙ্গলবার সন্ধ্যা ৬টা থেকে রাত ১টা পর্যন্ত কন্ট্রোল রুম খোলা থাকবে। ১৮০০৩৪৫৩৩৯০ নম্বরে ফোন করে অভিযোগ জানানো যাবে। রাস্তায় থাকবে একাধিক নজরদারি দল। পর্ষদ সূত্রের খবর, উৎসব পালনের নামে বিকট শব্দে বক্স বাজালেই ব্যবস্থা নেওয়া হবে। ইতিমধ্যে বিভিন্ন পুলিশ কমিশনারেটকে অন্তত ৮০০ সাউন্ড মিটার দেওয়া হয়েছে। তার ভিত্তিতে কত মামলা করা হয়েছে তাও জানতে চাওয়া হবে। সাউন্ড বক্স নির্মাণকারী এবং যাঁরা তা ভাড়া দেন, সোমবার পরিবেশ ভবনে তাঁদের সঙ্গে বৈঠক করেন চেয়ারম্যান কল্যাণ রুদ্র-সহ অন্যান্য আধিকারিক। পর্ষদের খবর, সব বক্সে সাউন্ড লিমিটার লাগানোর নির্দেশ দেওয়া হয়েছে ওই বৈঠকে। শব্দ নিয়ে বিচারপতি ভগবতীপ্রসাদ বন্দ্যোপাধ্যায়ের নির্দেশিকা এবং সম্প্রতি জাতীয় পরিবেশ আদালত যে নির্দেশিকা দিয়েছে, তা সংস্থাগুলিকে মেনে চলতে বলা হয়েছে।