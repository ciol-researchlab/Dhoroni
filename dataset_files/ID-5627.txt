দেশে গত এক সপ্তাহ ধরে কুয়াশাচ্ছন্ন আবহাওয়া কাটিয়ে অবশেষে বিভিন্ন জায়গায় দেখা মিলেছে সূর্যের। মাঘের পঞ্চম দিনে গতকাল শুক্রবার ঘন কুয়াশা সরিয়ে টানা রৌদ্রোজ্জ্বল দিনের দেখা মেলায় শীতের তীব্রতা কমে যাবে বলে আশা আবহাওয়াবিদদের। গতকাল দিনের মধ্যভাগ পর্যন্ত রোদ খেলছে আকাশে; এতে বৃষ্টির সম্ভাবনা কেটে গেছে। আবহাওয়াবিদ হাফিজুর রহমান বলেন, রংপুর ছাড়া সারাদেশেই রোদ উঠেছে। ঘন কুয়াশা, বৃষ্টিরও কোনো সম্ভাবনা নাই। রোদ যেহেতু বেড়েছে, শীতের তীব্রতা কমে যাবে। কুয়াশা কমবেশি থাকবে, তবে সেটি কেটে গিয়ে রোদ থাকবে। তবে দিনে ঠান্ডার অনুভূতি কম থাকলেও রাতে তাপমাত্রা কমে শীতের তীব্রতা কিছুটা বাড়তে পারে। গতকাল দেশের সর্বনিম্ন ৯ দশমিক ৭ ডিগ্রি সেলসিয়াস তাপমাত্রা ছিল সর্ব উত্তরের জেলা পঞ্চগড়ের তেঁতুলিয়ায়। সর্বোচ্চ ২৭ ডিগ্রি সেলসিয়াস তাপমাত্রা রেকর্ড করা হয়েছে কক্সবাজারে। আর ঢাকায় সর্বনিম্ন তাপমাত্রা ছিল ১৫ ডিগ্রি ও সর্বোচ্চ ২৩ দশমিক ১ ডিগ্রি সেলসিয়াস। আবহাওয়ার পূর্বাভাসে বলা হয়েছে, আজ শনিবার সারাদেশে দিনের তাপমাত্রা ১ থেকে ২ ডিগ্রি সেলসিয়াস বাড়লেও রাতের তাপমাত্রা ১ থেকে ২ ডিগ্রি কমতে পারে। পঞ্চগড় প্রতিনিধি জানান, গতকাল গোটা জেলায় দিন ও রাতের তাপমাত্রা সামান্য বাড়লেও বেড়েছে ঘন কুয়াশা আর হিমশীতল বাতাস। এতে কনকনে শীত অব্যাহত আছে। তবে টানা আট দিন পর কুয়াশার চাদরে ঢাকা কুড়িগ্রামে গতকাল সূর্যের মুখ দেখা গেছে। কুড়িগ্রাম প্রতিনিধি জানান, গতকাল সকাল ১০টার পর থেকে জেলাজুড়ে রোদের ঝলকানি দেখা যায়। ফলে শীতের জবুথবু অবস্থা কাটিয়ে আবার প্রাণচাঞ্চল্য ফিরে এসেছে সবখানে। জেলার নৌ-বন্দরগুলো থেকে স্বাভাবিকভাবে নৌযান ছেড়ে গেছে। জেলার আন্তঃনগর ট্রেনটি সঠিক সময়ে ছেড়েছে। সড়কে যানবাহন চলাচলও ছিল স্বাভাবিক। জেলার রাজারহাট কৃষি আবহাওয়া পর্যবেক্ষণাগারের ভারপ্রাপ্ত কর্মকর্তা সুবল চন্দ্র সরকার জানান, গতকাল সকাল ৯টায় জেলার সর্বনিম্ন তাপমাত্রা রেকর্ড করা হয়েছে ১০ দশমিক ১ ডিগ্রি সেলসিয়াস। বাতাসের গতি ছিল ঘণ্টায় ৬ কিলোমিটার ও বাতাসে আর্দ্রতা ৯৮ শতাংশ। তবে ২২ জানুয়ারির পর আরও একটি শৈত্যপ্রবাহ আসতে পারে।