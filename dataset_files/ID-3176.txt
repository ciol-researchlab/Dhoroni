সিগারেটের ফিল্টার ও ভেপিং পণ্যে ব্যবহৃত প্লাস্টিক নিষিদ্ধের মাধ্যমে প্লাস্টিক দূষণ মোকাবিলার আহ্বান জানিয়েছে স্টপ টোব্যাকো পলিউশন অ্যালায়েন্স’র সদস্য প্রজ্ঞা (প্রগতির জন্য জ্ঞান)। স্বাস্থ্য ও পরিবার কল্যাণ মন্ত্রণালয় এবং পরিবেশ, বন ও জলবায়ু পরিবর্তন মন্ত্রণালয়ে পাঠানো চিঠিতে এ আহ্বান জানিয়েছে প্রতিষ্ঠানটি। চিঠিতে বিশ্ব স্বাস্থ্য সংস্থার ফ্রেমওয়ার্ক কনভেনশন অন টোব্যাকো কন্ট্রোল (এফসিটিসি)-এর ১৮৩টি সদস্য দেশের অংশগ্রহণে ফেব্রুয়ারিতে অনুষ্ঠিত কপ-১০ সভায় গৃহীত আর্টিক্যাল ১৮ (পরিবেশ সুরক্ষা) বিষয়ক সিদ্ধান্ত তুলে ধরা হয়। বিশ্ব স্বাস্থ্য সংস্থা সিগারেট ফিল্টার ও ভেপোরাইজার দ্রুত নিষিদ্ধের সুপারিশ করেছে যেহেতু এগুলো অপ্রয়োজনীয়, পরিহারযোগ্য ও ক্ষতিকর। এমনকি একক ব্যবহার্য প্লাস্টিক যা দ্রুত পরিবেশে ছড়িয়ে পড়ে, অণুজীব ও সামুদ্রিক জীব ধ্বংস করে এবং সাগরে দূষণ ঘটায়। এসব কারণে অস্ট্রেলিয়া ও যুক্তরাজ্য ইতোমধ্যে ডিসপোজেবল ভেপিং পণ্য নিষিদ্ধ করেছে। বেলজিয়াম ও নেদারল্যান্ডস সিগারেটের ফিল্টার নিষিদ্ধকরণে কাজ করছে। বেনিন, চাদ ও গাম্বিয়া এক্ষেত্রে তামাক শিল্পের ওপর কর আরোপ করেছে। প্রজ্ঞা’র নির্বাহী পরিচালক এবিএম জুবায়ের বলেন, বাংলাদেশে প্রতি বছর প্রায় ৭১ বিলিয়ন সিগারেট ফিল্টার বর্জ্য হিসাবে ছড়ায়। সিগারেট ফিল্টার প্রকৃতির সঙ্গে মিশতে প্রায় এক দশক সময় নেয়। এটি মিশে যাওয়ার সময় সাত হাজারেরও বেশি রাসায়নিক পদার্থ নির্গত করে। প্লাস্টিক দূষণ মোকাবিলায় সরকারের উচিত হবে সিগারেট ফিল্টার ও ভেপোরাইজার নিষিদ্ধ করা।