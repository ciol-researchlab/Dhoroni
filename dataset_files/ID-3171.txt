এস আলম চিনিকলের আগুন বুধবারও নেভেনি। গুদামের বিভিন্ন স্থানে থেমে থেমে আগুন জ্বলতে দেখা গেছে। গুদামের দেয়াল ধসে পড়ার শঙ্কা করছে ফায়ার সার্ভিস। তবে তৃতীয় দিনেও ফায়ার সার্ভিসের ১০টি ইউনিট আগুন নিয়ন্ত্রণে কাজ করে। চট্টগ্রাম ফায়ার সার্ভিস ও সিভিল ডিফেন্সের সহকারী পরিচালক এমডি আবদুল মালেক যুগান্তরকে বলেন, আমাদের কর্মীরা কাজ করছেন। তবে একটানা পানি ছিটাতেও আমরা ভয় পাচ্ছি। কারণ সম্পদের আরও ক্ষতি হতে পারে। নদীতে পানি পড়ে দূষণের বিষয়টিও তাদের মাথায় আছে। আজ বৃহস্পতিবার ফায়ার সার্ভিসের মহাপরিচালকের ঘটনাস্থল পরিদর্শনে আসার কথা রয়েছে। চট্টগ্রাম পরিবেশ অধিদপ্তরের একটি টিম মঙ্গলবার ঘটনাস্থল পরিদর্শন করেছে। সংশ্লিষ্টরা জানান, চিনি কারখানার একাধিক নালা দিয়ে বর্জ্য সরাসরি কর্ণফুলী নদীতে পড়েছে। অপরিশোধিত চিনি আগুনে পুড়ে গলে পরিণত হওয়া রাসায়নিক পানির সঙ্গে মেশার কারণে মাছ মরে ও দুর্বল হয়ে ভেসে উঠছে। মঙ্গলবার বিকাল ও বুধবার সকাল থেকে শাহ আমানত সেতুর দক্ষিণে কর্ণফুলী নদীর বিভিন্ন অংশে ভেসে ওঠা মাছ ধরতে ভিড় জমিয়েছেন শত শত মানুষ। এদিকে চিনিকলের পানিতে কর্ণফুলী নদীদূষণের এ ঘটনায় গ্রুপের পক্ষে দুঃখ প্রকাশ করেছেন এস আলম গ্রুপের হেড অব এস্টেট মোস্তান বিল্লাহ আদিল। তিনি যুগান্তরকে বলেন, দেশের বৃহৎ সুগার মিলে এ ধরনের অগ্নিকাণ্ডের জন্য আমরা কেউই প্রস্তুত ছিলাম না। এটা একটা জাতীয় দুর্যোগ বলা যায়। আগুন নিভে আসার পর থেকে আমরা প্রায় ৩০টি ডাম্প ট্রাক দিয়ে গলিত র’সুগার আমাদের নিজস্ব জায়গায় ডাম্পিং শুরু করি। সর্বোচ্চ চেষ্টা করেছি যাতে আগুন নেভানো রাসায়নিক মিশ্রিত পানি নদীতে না পড়ে। দূষণের সৃষ্টি না হয়। পরিবেশের ক্ষতি না হয়। এর পরও কিছু পানি নদীতে পড়েছে। এটার জন্য দুঃখ প্রকাশ ছাড়া আর আমাদের করার কিছুই নেই। গত ৪ মার্চ বিকাল সাড়ে তিনটার দিকে কর্ণফুলীর ইছানগরে অবস্থিত এস আলম রিফাইন্ড সুগার মিলে অগ্নিকাণ্ডের সূত্রপাত হয়। ভয়াবহ এই আগুন নেভাতে ফায়ার সার্ভিসের পাশপাশি পুলিশ, নৌবাহিনী, বিমানবাহিনী ও সেনাবাহিনীর টিমও সহযোগিতা করে। এই অগ্নিকাণ্ডে এক লাখ টনের মতো অপরিশোধিত চিনি পুড়ে যায়।