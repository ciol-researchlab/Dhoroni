দেশের উত্তর ও মধ্যাঞ্চলের বিভিন্ন জেলায় মাঝারি শৈত্যপ্রবাহ বয়ে যাচ্ছে। এই শীত আরও তীব্র হতে পারে আবহাওয়া অধিদফতরের পূর্বাভাসে বলা হয়েছে। মঙ্গলবারের আবহাওয়ার পূর্বাভাসে বলা হয়েছে, আজ দিনের তাপমাত্রা প্রায় অপরিবর্তিত থাকবে। আকাশ অস্থায়ীভাবে আংশিক মেঘলা থাকতে পারে। আজ সকালে দেশের সর্বনিম্ন তাপমাত্রা তেঁতুলিয়ায় রেকর্ড করা হয়েছে ৬ ডিগ্রি সেলসিয়াসে। সকালে ঢাকার সর্বনিম্ন তাপমাত্রা ছিল ১১.৬ ডিগ্রি সেলসিয়াস। আবহাওয়াবিদ রাশেদুজ্জামান বলেন, ফরিদপুর, গোপালগঞ্জ, রাজশাহী, পাবনা, কুড়িগ্রাম, পঞ্চগড়, যশোর ও চুয়াডাঙ্গায় মৃদু থেকে মাঝারি শৈত্যপ্রবাহ বয়ে যাচ্ছে। আগামী ২৪ ঘণ্টায় শীত আরও বাড়বে। আমাদের পঞ্চগড় প্রতিনিধি জানেয়েছে, মঙ্গলবার ভোর থেকে ঘনকুয়াশায় ঢাকা ছিল পঞ্চগড়। তবে ৮ টার পরে সূর্যের মুখ দেখা যায়। রোদ রোদ উঠলেও উত্তরের হিমেল বাতাসের কারণে বিপর্যস্ত জনজীবন। বিশেষ করে শ্রমজীবী মানুষরা আছেন চরম ভোগান্তিতে।