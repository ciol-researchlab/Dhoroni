পরিবেশ দূষণের দায়ে ঢাকায় ১৫টি যানবাহনকে ৫১ হাজার টাকা এবং ১২টি প্রতিষ্ঠানকে ৩ লাখ ৮৫ হাজার টাকা জরিমানা আদায় করা হয়েছে। পরিবেশ দূষণবিরোধী অভিযান ও পরিবেশ সংরক্ষণ কার্যক্রমের অংশ হিসেবে সোমবার (৬ ফেব্রুয়ারি) পরিবেশ অধিদপ্তরের মনিটরিং অ্যান্ড এনফোর্সমেন্ট উইং এ জরিমানা আদায় করে। ঢাকা মহানগর কার্যালয়, ঢাকা জেলা কার্যালয় ও জেলা প্রশাসন ঢাকার উদ্যোগে ঢাকা জেলার সাভার, সবুজবাগ, মিরপুর, ভাটারা, লালবাগ ও শনিরআখড়া এলাকায় মোবাইল কোর্ট পরিচালনা করে এসব জরিমানা আদায় করা হয়। পরিবেশ অধিদপ্তর জানায়, সাভারের হেমায়েতপুরে নির্মাণ সামগ্রী খোলা অবস্থায় রেখে বায়ুদূষণের দায়ে ন্যাশনাল ডেভেলপমেন্ট ইঞ্জিনিয়ারিং এবং বিসমিল্লাহ স্টোন ইঞ্জিনিয়ারিং নামক দুটি ঠিকাদারি প্রতিষ্ঠানকে দেড় লাখ টাকা জরিমানা করা হয়েছে। একই অভিযোগে ভাটারা ও বেড়াইদ এলাকায় চারটি প্রতিষ্ঠান থেকে মোট ১ লাখ ৪৫ হাজার টাকা ও সবুজবাগ এলাকার চারটি প্রতিষ্ঠান থেকে ৬৫ হাজার টাকা জরিমানা আদায় করা হয়। অন্যদিকে মিরপুর বেরিবাঁধ এলাকায় কালো ধোঁয়া দিয়ে বায়ুদূষণের দায়ে ১৪টি যানবাহন হতে মোট ৫০ হাজার টাকা জরিমানা আদায় করা হয়। আর শনিরআখড়া এলাকায় মাত্রাতিরিক্ত হর্ন বাজিয়ে শব্দ দূষণের দায়ে দুটি যানবাহন থেকে ১ হাজার টাকা জরিমানা আদায় করা হয়। রাজধানীর লালবাগ এলাকাতেও অভিযান চালিয়ে পরিবেশ অধিদপ্তর। এই এলাকায় নির্মাণ সামগ্রী খোলা অবস্থায় রেখে বায়ুদূষণের দায়ে একটি প্রতিষ্ঠান হতে ১০ হাজার টাকা এবং জেনারেটরের মাত্রাতিরিক্ত শব্দ দ্বারা দূষণের দায়ে একটি প্রতিষ্ঠান হতে ১০ হাজার টাকা জরিমানা আদায় করা হয়। এ বিষয়ে পরিবেশ অধিদপ্তরের পরিচালক (এনফোর্সমেন্ট) মোহাম্মদ মাসুদ পাটোয়ারী জানান, পরিবেশ অধিদপ্তরের মনিটরিং অ্যান্ড এনফোর্সমেন্ট উইং ও জেলা প্রশাসনের যৌথ উদ্যোগে ঢাকার আশেপাশে বায়ুদূষণ। বিরোধী অভিযান অব্যাহত থাকবে।