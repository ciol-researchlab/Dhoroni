দূষণ-মানচিত্রে বিশ্বে শীর্ষস্থানে ভারত। প্রতি বছর বায়ু, জল, জৈব ও শিল্প বর্জ্য, যানবাহন ইত্যাদি থেকে দূষণজনিত কারণে ভারতে অন্তত ২৪ লক্ষ মানুষের মৃত্যু হচ্ছে! দূষণ তালিকায় দ্বিতীয় থাকা চিনে বার্ষিক মৃত্যুর সংখ্যা ২২ লক্ষ! সম্প্রতি দূষণ সংক্রান্ত একটি আন্তর্জাতিক সমীক্ষায় এ কথা জানানো হয়েছে। ‘দ্য ল্যানসেট প্ল্যানেটারি হেলথ জার্নাল’-এ প্রকাশিত দূষণ সংক্রান্ত সমীক্ষা রিপোর্ট জানাচ্ছে, প্রতি বছর দূষণ জনিত কারণে বিশ্বে অন্তত ৯০ লক্ষ মানুষের মৃত্যু হয়। ওই তালিকায় সপ্তম স্থানে রয়েছে আমেরিকা। সেখানে দূষণে বছরে ১ লক্ষ ১২ হাজারেরও বেশি মানুষের মৃত্যু হয়। ২০০০ সাল থেকে পরবর্তী দু’দশকে দূষণে মৃত্যুর সংখ্যা ৫৫ শতাংশেরও বেশি বেড়েছে বলে জানানো হয়েছে ওই সমীক্ষায়। সমীক্ষক দলের অন্যতম সদস্য,আমেরিকার বস্টন কলেজের ‘গ্লোবাল পাবলিক হেল্‌থ প্রোগ্রাম’ এবং ‘গ্লোবাল পলিউশন অবজারভেটরি’-র ডিরেক্টর ফিলিপ ল্যান্ডরিগান জানিয়েছেন, দূষণে মৃতদের মধ্যে বড় অংশ ‘প্যাসিভ স্মোকিং’য়ের শিকার। প্রসঙ্গত, ২০১৮ সালে একটি আন্তর্জাতিক সমীক্ষায় বিশ্বের ১৮০টি দেশের মধ্যে দূষণ-তালিকায় ১৭৭ নম্বরে ঠাঁই পেয়েছিল ভারত। এর পর ‘স্টেট অব গ্লোবাল এয়ার ২০১৯’-এর রিপোর্ট জানিয়েছিল, বায়ুদূষণের প্রভাবে প্রতি বছর ভারতে প্রাণহানি ঘটছে ১২ লক্ষ মানুষের।