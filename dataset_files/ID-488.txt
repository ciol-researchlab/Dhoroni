শহরের ফুটপাতে খাবারের দোকানগুলিতে কাঠ-কয়লার যে উনুন জ্বালানো হয়, সেগুলির ধোঁয়ার দূষণে জেরবার হতে হয় সাধারণ মানুষকে। শুধু দোকান নয়, বহু নিম্নবিত্ত পরিবার এখনও বাড়িতে উনুন জ্বালিয়ে রান্না করে। রাজ্য দূষণ নিয়ন্ত্রণ পর্ষদের সমীক্ষা অনুযায়ী, বায়ুদূষণের অন্যতম বড় কারণ হল, শহরের আনাচকানাচে ছড়িয়ে থাকা এই কাঠ-কয়লার উনুন। এই ধরনের উনুনের ব্যবহার পুরোপুরি বন্ধ করে কলকাতা পুরসভাকে পরিবেশবান্ধব উনুন দেবে রাজ্য দূষণ নিয়ন্ত্রণ পর্যদ, যা খাবারের দোকান ও বাড়ি বাড়ি বিলি করা হবে। পুরসভা সূত্রের খবর, কলকাতার ৫৬ নম্বর ওয়ার্ডে পরীক্ষামূলক ভাবে এই ধরনের ধোঁয়াহীন উনুনের ব্যবহার সামনের মাসেই শুরু করতে চায় পুরসভা। রাজ্য দূষণ নিয়ন্ত্রণ পর্ষদের চেয়ারম্যান কল্যাণ রুদ্রের কথায়, ‘‘আমরা শহর থেকে কাঠ-কয়লার উনুন একেবারে তুলে দিতে চাই। ২০২৬ সালের মধ্যে কাঠ-কয়লার উনুনের সংখ্যা ৫০ শতাংশ কমানো আমাদের লক্ষ্য। আপাতত পুরসভাকে তিন হাজার ধোঁয়াহীন উনুন দেওয়া হবে।’’ পর্ষদ সূত্রের খবর, এই ধরনের পরিবেশবান্ধব উনুনে ধোঁয়া প্রায় হবে না বললেই চলে। এই ধরনের উনুন থেকে কার্বন নিঃসরণ খুব কম পরিমাণে হয়, তাই বায়ুদূষণও নিয়ন্ত্রণে রাখা সম্ভব হয়। কলকাতা পুরসভার মেয়র পারিষদ (পরিবেশ) স্বপন সমাদ্দার বললেন, ‘‘আপাতত ৫৬ নম্বর ওয়ার্ডে পরীক্ষামূলক ভাবে পরিবেশবান্ধব উনুনের ব্যবহার শুরু হবে। ওই ওয়ার্ডে অনেক বস্তি রয়েছে। যাঁরা গ্যাস বা স্টোভ ব্যবহার করেন না, এখনও কাঠ-কয়লার উনুন ব্যবহার করেন, তাঁদেরই এই ধরনের পরিবেশবান্ধব উনুন বিনা পয়সায় দেওয়া হবে।’’ প্রতিটি উনুনের দাম প্রায় ছ’হাজার টাকা। দূষণ নিয়ন্ত্রণ পর্ষদ ওই উনুন কিনে পুরসভার হাতে তুলে দেবে।