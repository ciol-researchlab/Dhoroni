দিল্লি-সহ উত্তর ভারতের বেশ কিছু এলাকার দূষণের পরিস্থিতি এখনও উদ্বেগজনক। তা নিয়ে শীর্ষ আদালতে মামলাও হয়েছে। আজ শুনানির সময়ে সুপ্রিম কোর্ট পঞ্জাব ও দিল্লি সরকারের উদ্দেশে জানিয়েছে, শুধু কৃষকদের দায়ী করা চলবে না। ফসলের গোড়া যাতে ঠিক ভাবে পোড়ানো যায়, তা নিশ্চিত করার দায়িত্ব রাজ্য সরকারেরও। দূষণ সংক্রান্ত বেশ কয়েকটি মামলার শুনানিতে বিচারপতি এস কে কউল ও বিচারপতি এস ধুলিয়ার বেঞ্চ জানিয়েছে, গত ছ’বছরের মধ্যে সবচেয়ে বেশি দূষণ দেখা গিয়েছে চলতি বছরের নভেম্বরে। সাধারণত ফসলের গোড়া পোড়ানোকে এই দূষণ বৃদ্ধির জন্য দায়ী করা হয়। তবে আজ আদালতের বক্তব্য, শুধু কৃষকদের দায়ী করলে চলবে না। কোনও ধরনের দোষারোপেই দূষণ নিয়ন্ত্রণে আনা সম্ভব হবে না। সমস্যায় পড়তে হবে সাধারণ মানুষকেই। এই প্রসঙ্গে আপ শাসিত পঞ্জাব ও দিল্লির উদ্দেশে আদালত বলে, পরিস্থিতির শিকার হয়েই ফসলের গোড়া পোড়াতে কৃষকেরা বাধ্য হন। পাশাপাশি, হরিয়ানার নজির টেনে কোর্ট জানায়, ফসল না পোড়ালে বিশেষ সুবিধা দেওয়া হবে, এই মর্মে ঘোষণায় ফসলের গোড়া পোড়ানোর ঘটনা কমবে বলে আশা করা হচ্ছে। অর্থাভাবের কারণে নাড়াপোড়াতে বাধ্য হলে প্রয়োজন অত্যাধুনিক প্রযুক্তি। সরকারকেই এই ব্যবস্থা সুনিশ্চিত করতে হবে।