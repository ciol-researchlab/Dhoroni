সদ্য ফেলে আসা ২০২৩ সাল মানব ইতিহাসের রেকর্ড উষ্ণ বছর। আবহাওয়ার প্রতিকূলতায় বর্তমান এ সময়কে তাই ‘বৈশ্বিক উষ্ণতার বদলে ফুটন্ত যুগের সঙ্গে তুলনা করেন জাতিসংঘের মহাসচিব আন্তোনিও গুতেরেস। বাড়ছে বড় রকমের প্রাকৃতিক দুর্যোগের সংখ্যাও। বিশ্ব আবহাওয়া সংস্থা বলছে, গত ৫০ বছরে ১১ হাজার ৭৭৮টি প্রাকৃতিক দুর্যোগ ঘটেছে। এসব দুর্যোগে দুই মিলিয়ন বা ২০ লাখেরও বেশি মানুষ মারা গেছে এবং আর্থিক ক্ষতি হয়েছে ৪ দশমিক ৩ ট্রিলিয়ন ডলার। এর মধ্যে শুধু বাংলাদেশেই প্রায় পাঁচ লাখ মানুষের মৃত্যু হয়েছে। বাংলাদেশ জলবায়ু পরিবর্তনের জন্য সবচেয়ে ঝুঁকিপূর্ণ ক্ষতিগ্রস্ত দেশগুলোর মধ্যে একটি, যেখানে জনসংখ্যার এক-তৃতীয়াংশ সমুদ্রপৃষ্ঠের উচ্চতা বাড়ার কারণে বাস্তুচ্যুত হওয়ার ঝুঁকিতে রয়েছে। বিশ্বব্যাংকের ২০১৮ সালের এক হিসাব বলছে, ২০৫০ সালে বাংলাদেশে অভ্যন্তরীণ বাস্তুচ্যুত হতে পারে আনুমানিক ১ কোটি ৩৩ লাখ মানুষ। ২০৫০ সালের মধ্যে জলবায়ু পরিবর্তনের কারণে সমুদ্রপৃষ্ঠের উচ্চতা বাড়বে। এ কারণে উপকূলের ১৭ শতাংশ মানুষ উদ্বাস্তু হবে। একই সঙ্গে ৪০ শতাংশ জমি চাষাবাদের অনুপযোগী হয়ে পড়বে। জলবায়ু পরিবর্তনে বাংলাদেশের বিপদাপন্নতা যেমন অস্বীকার করার সুযোগ নেই, তেমনি বাংলাদেশ দেখিয়েছে তার নেতৃত্ব। প্রাকৃতিক দুর্যোগ ব্যবস্থাপনায় বাংলাদেশ সরকার ও সেই সঙ্গে তরুণরা যে সাহস দেখিয়েছে, তাকে বলা হচ্ছে সহনশীলতায় বিশ্বের রোল মডেল আর জলবায়ু অভিযোজনের শিক্ষক। পরিবেশ নিয়ে তরুণদের কার্যক্রম জলবায়ু পরিবর্তনের বিরুদ্ধে বৈশ্বিক যে লড়াই তাতে পিছিয়ে নেই বাংলাদেশের তরুণ তুর্কিরাও। জলবায়ু সুবিচার নিয়ে তৃণমূলে কাজ করছে এমন তরুণদের সবচেয়ে বড় প্ল্যাটফর্ম ইয়ুথনেট ফর ক্লাইমেট জাস্টিস। ২০১৬ সালে বরিশাল শহর থেকে শুরু হওয়া সংগঠনটি যুব জলবায়ু ঘোষণাপত্র তৈরি করে বর্তমানে দেশের প্রায় ৪৫ জেলায় কয়েক হাজার তরুণ স্বেচ্ছাসেবকের নেতৃত্বে কাজ করছে। ২০১৯ সালে সুইডেনের গ্রেটা থুনবার্গ জলবায়ু পরিবর্তনের ঝুঁকির বিরুদ্ধে প্রথম জলবায়ু আন্দোলনের ডাক দেওয়ার পর সেই ডাকে সাড়া দিয়ে বাংলাদেশে আন্দোলন শুরু করেন ইয়ুথনেটের জলবায়ু কর্মীরা। এখনও চলছে সেই সবুজের আন্দোলন গ্লোবাল ক্লাইমেট স্ট্রাইক। যে আন্দোলনের উত্তাপ পৌঁছে গেছে দেশের সীমানা পেরিয়ে বহির্বিশ্বের রাজপথেও। স্থানীয় নেতৃত্বের অভিযোজনের উদাহরণ তৈরি করতে কুড়িগ্রাম সদর উপজেলার যাত্রাপুর ইউনিয়নে গড়ে তুলেছে চর ইয়ুথনেট। এখানকার তরুণদের জলবায়ু অভিযোজনে নেতৃত্ব তৈরি করতে বাস্তবায়নে হাতে নিয়েছে ‘ইউএডাপ্ট’ উদ্যোগ। দেশের বিভিন্ন জেলায় তরুণদের নেতৃত্বে চলছে ‘ওয়াই-জাস্ট’ গবেষণা ও জাতীয় পর্যায়ের দেনদরবার। জেন্ডার উন্নয়নকে মাথায় রেখে পরিবেশগত তত্ত্বাবধানে পুরুষ ও কিশোরদের সম্পৃক্ত করতে ‘ইকো-মেন’ ছড়িয়ে পড়ছে দেশের পথে-প্রান্তরে। ইয়ুথনেটের মতো আরও বেশ কিছু যুব সংগঠন যেমন– ইয়ুথ পলিসি ফোরাম, এনভোএকশন, ইকো নেটওয়ার্ক, ব্রাইটার্স সোসাইটি, রেড ক্রিসেন্ট যুব ভলান্টিয়ার ও স্কাউটের মতো স্বেচ্ছাব্রতীরা নিরলসভাবে কাজ করেছেন। আন্তর্জাতিক পরিবেশ সংস্থাগুলোর সঙ্গে ২০১৯ সাল থেকে সাবের হোসেন চৌধুরীর সঙ্গে ঘনিষ্ঠভাবে কাজ শুরু করি। প্রথমে পিকেএসএফের একটি যুব সম্মেলন আমি তাঁর সঙ্গে যুব বক্তা হিসেবে। এরপর আমরা যখন জলবায়ু জরুরি অবস্থা ঘোষণার দাবি তুলি, তখন তিনি তাকে স্বাগত জানিয়ে বললেন, ‘আমাদের শুধু জলবায়ু জরুরি অবস্থা ঘোষণা করলেই হবে না। জলবায়ুর পাশাপাশি প্রাণ, প্রকৃতি, জীববৈচিত্র্য, বন এমনকি পৃথিবীর সম্পদ নিয়ন্ত্রিত ভোগের ওপর গুরুত্ব দিতে হবে।’ ২০২২ সালে মিসরের শার্ম-আল শেখ কপ-২৭ সম্মেলনে প্রথম অফিশিয়াল যুব হিসেবে সরকারের পার্টি ব্যাজ পাই, তখন তাঁর সংস্পর্শে থেকে আন্তর্জাতিক পরিমণ্ডলে আরও বেশি কর্মকাণ্ডে একসঙ্গে কাজ করতে পেরেছি। সেবার তাঁর সহপ্রতিষ্ঠায় গড়া জীবাশ্ম জ্বালানির বিরুদ্ধে সংসদ সদস্যদের বৈশ্বিক ফোরামের সম্মেলনে যোগ দেওয়ার সুযোগ হয়েছিল। সেখানে বাংলাদেশি হিসেবে শুধু তিনি আর আমি ছিলাম। তিনি সংসদ সদস্যদের সঙ্গে আমাকে আনুষ্ঠানিকভাবে পরিচয় করিয়ে দিয়ে বলেন, ‘এই ছেলেটা বাংলাদেশ থেকে এসেছে। এখনও সংসদ সদস্য হয়নি, তবে হয়ে যাবে।’ আর আমাকে ডেকে বললেন, ‘এই ফোরামগুলোয় তোমাদের তরুণদের আরও বেশি থাকা উচিত।’ সর্বশেষ দুবাইয়ে সদ্য সমাপ্ত কপ-২৮ সম্মেলনে আমরা যেভাবে একই প্যানেলে কথা বলেছি, তেমনি ঢাকা হাবের সদস্য হিসেবে অ্যাডাপটেশন প্যাক্ট বিষয়ে একই মিটিংয়ে কাজ করেছি বাংলাদেশের মানুষের স্বার্থে। আগামী ফেব্রুয়ারিতে বাংলাদেশ ও ফ্রান্সের মধ্যে এই জলবায়ু চুক্তিটি স্বাক্ষর হওয়ার কথা রয়েছে। জলবায়ুবিষয়ক তরুণদের যত অর্জন রাজপথের আন্দোলন থেকে সংসদ, পিছিয়ে নেই বাংলাদেশের তরুণ যোদ্ধারা। তরুণ জলবায়ু যোদ্ধাদের আন্দোলনকে স্বীকৃতি দিয়েছে সংসদ, গ্রহণ করেছে গ্রহজনিত জরুরি অবস্থাবিষয়ক বিল। ২০১৯ সালে আমাদের তরুণদের জলবায়ু আন্দোলনকে স্বীকৃতি দিয়ে জাতীয় সংসদে সর্বসম্মতভাবে গ্রহজনিত জরুরি অবস্থা ঘোষণা করা হয়; যা বিশ্বে প্রথম। এই মোশনটি উপস্থাপন করেছিলেন সাবের হোসেন চৌধুরী। এরপর আমাদের আন্দোলনের পরিপ্রেক্ষিতে কপ-২৬ সম্মেলনে ১০টি কয়লা বিদ্যুৎকেন্দ্র প্রধানমন্ত্রী কর্তৃক বন্ধ ঘোষণা, নবায়নযোগ্য শক্তির ওপর গুরুত্বারোপ করে মুজিব সমৃদ্ধি পরিকল্পনা গ্রহণ করার সিদ্ধান্ত, তরুণ এবং সংসদ সদস্যদের মধ্যে দৃঢ় অংশীদারিত্ব বিনির্মাণ করা গেছে। এ ছাড়া জাতীয় শিক্ষাক্রমে জলবায়ু শিক্ষা সংযোজন, কয়লানির্ভর মাতারবাড়ী-২ প্রকল্প বন্ধ ঘোষণা এবং মিসরের শার্ম-আল শেখে অনুষ্ঠিত কপ-২৭ জলবায়ু সম্মেলনে আমাকেসহ দু’জন তরুণকে সরকারি ব্যাজ দিয়েছে সরকার। ফ্রান্স বাংলাদেশ অ্যাডাপটেশন প্যাক্ট কমিটিতে তরুণদের অন্তর্ভুক্তি, কপ-২৮ জলবায়ু সম্মেলনে ৩ জন তরুণ জলবায়ু কর্মীকে সরকারি ব্যাজ প্রদান এবং জলবায়ু দরকষাকষিতে তরুণদের সম্পৃক্তকরণে ইউএনডিপির সঙ্গে উদ্যোগ হতে নিয়েছে পরিবেশ, বন ও জলবায়ু পরিবর্তন মন্ত্রণালয়। মন্ত্রণালয়ের কাছে যা চাওয়া জলবায়ু যোদ্ধাদের জলবায়ু পরিবর্তনের বিরূপ প্রভাবে দেশের ৪ কোটি ৫৯ লাখ যুব জনগোষ্ঠীর বিশেষভাবে ঝুঁকিপূর্ণ অবস্থায় রয়েছে। অথচ নিরাপদ পরিবেশ, স্বাস্থ্যকর বায়ু প্রাপ্তি আমাদের ন্যায়সংগত মানবাধিকার। সংবিধানেও আমাদের বর্তমান ও ভবিষ্যৎ প্রজন্মের জন্য এই অধিকার নিশ্চিতের বাধ্যবাধকতা রয়েছে। জলবায়ু পরিবর্তনও নানাভাবে আমাদের অধিকার লঙ্ঘন করছে। তরুণরা মন্ত্রণালয় ও নতুন মন্ত্রীর সঙ্গে অংশীদার হিসেবে কাঁধে কাঁধ মিলিয়ে কাজ করতে চায়। তাই যেসব তরুণ সংগঠন ও নেটওয়ার্ক সামনের কাতারে থেকে পরিবেশ ও জলবায়ু সুরক্ষায় কাজ করছে তাদের নিয়ে একটি যুব জলবায়ু টাস্কফোর্স গঠন সময়ের দাবি। আমাদের অর্থপূর্ণ অংশগ্রহণ ও সহ-নেতৃত্ব প্রতিষ্ঠা করে মন্ত্রণালয়কে কাজ করতে হবে। নামের সঙ্গে শুধু জলবায়ু পরিবর্তন রাখার পাশাপাশি মন্ত্রণালয়ের জলবায়ু সেক্টরের একটি জনবল অবকাঠামো তৃণমূল পর্যায়ে পর্যন্ত গড়ে তুলতে হবে। শক্তিশালী আন্তঃমন্ত্রণালয় সমন্বয় না করা গেলে মুজিব ক্লাইমেট প্রসপারিটি প্ল্যান, ডেল্টা প্ল্যানের মতো উচ্চাভিলাষী পরিকল্পনা বাস্তবায়ন কঠিন। বাড়াতে হবে তরুণদের কর্মকাণ্ডের প্রতি অর্থায়ন এবং বিনিয়োগ। সবুজ দক্ষতা উন্নয়ন, সবুজ চাকরির বাজার তৈরি, তরুণ উদ্যোক্তাদের অর্থ সহায়তা প্রদান করা গেলেই কেবল টেকসই ও ন্যায্যতা ভিত্তিক ভবিষ্যৎ গড়ে উঠবে। আমরা পাব স্বপ্নের সোনার বাংলা আর স্মার্ট বাংলাদেশ। n