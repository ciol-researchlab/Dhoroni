মেলা শেষ হয়ে গিয়েছে সপ্তাহ দুয়েক আগে। অথচ এখনও মাঠের আবর্জনায় মাঠেই থেকে গিয়েছে। এতে এলাকার পরিবেশ দূষণ নিয়ে অভিযোগ তুলেছেন স্থানীয় বাসিন্দারা। স্থানীয় সূত্রে জানা গিয়েছে, পান্ডুয়া জি টি রোডের ধারে ঐতিহাসিক পান্ডুয়া মিনার এবং বাইশ দুয়ারির সরকারি মাঠে মাঘ মাসের পয়লা থেকে এক মাস ধরে মাঘ মেলা অনুষ্ঠিত হয়। গত ১২ ফেব্রুয়ারি মেলা শেষ হয়। তার পর ১৪ দিন কেটে গেলেও মেলায় ফলে জমা অবর্জনা মাঠ থেকে সরানো হয়নি। স্থানীয় বাসিন্দারা জানান, মাঠটি দেখভালের দায়িত্ব পঞ্চায়েতের। তা ছাড়া মাঠে বিভিন্ন মেলা উপলক্ষে পঞ্চায়েত আয় করে। অথচ মাঠ পরিষ্কারের ব্যপারে তাদের কোনও নজর নেই। আবর্জনা জমে থাকায় দূষণে মাঠ লাগোয়া ঐতিহাসিক বাইশ দুয়ারি ও পান্ডুয়া মিনারের ক্ষতি হচ্ছে বলে তাঁদের অভিযোগ। এ বিষয়ে পান্ডুয়া গ্রাম পঞ্চায়েতের উপপ্রধান অরুণ সাহা বলেন, ‘‘মেলা সব শেষ হলো। মাঠ কাল থেকেই পরিষ্কার করা হবে।’’ যদিও মেলার পরে মাঠ সাফ করতে কেন দিন পনেরো সময় লাগল, তার সদুত্তর দিতে পারেননি তিনি।