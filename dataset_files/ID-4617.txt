বনায়ন বাড়াতে বান্দরবান জেলার মাতামুহুরী ও সাঙ্গু সংরক্ষিত বনাঞ্চলে বিভিন্ন প্রজাতির গাছের ৫ লাখ বীজ ছিটিয়েছে লামা বন বিভাগ। মঙ্গলবার (৩১ আগস্ট) দুপুরে বিমান বাহিনীর হেলিকপ্টার থেকে “সিডবল” নিক্ষেপ করে চম্পাফুল, পুঁতিজাম, ঢাকিজাম, কালোজাম, গামারি, করই, জারুল, হারগাজা, চাপালিশ, তেলসুরসহ আরও বিভিন্ন বীজ ছেটানো হয়। এ উপলক্ষে আয়োজিত অনুষ্ঠানে প্রধান অতিথি ছিলেন ব্রিগেডিয়ার জেনারেল মো. জিয়াউল হক। তিনি বলেন, “মাতামুহুরী, সাঙ্গু বাঁচলে বান্দরবান বাঁচবে। জলবায়ু পরিবর্তনের কারণে জীববৈচিত্র্য হুমকির সম্মুখীন। বৈশ্বিক উষ্ণতা বৃদ্ধির ফলে উদ্ভিদ ও প্রাণী বৈচিত্র্যের অনেক প্রজাতি ইতোমধ্যে আমাদের পরিবেশ থেকে হারিয়ে গেছে। বহু উদ্ভিদ ও প্রাণী বিরল তালিকায় স্থান করে নিয়েছে। এ ভয়াবহ অবস্থা থেকে মুক্তি দিতে পারে বৃক্ষ ও বনাঞ্চল।” এ বিষয়ে লামা বিভাগীয় বন কর্মকর্তা এস এম কায়সার বলেন, “হেলিকপ্টারের মাধ্যমে ছেটানো বীজের অঙ্কুরোদগম হলে বান্দরবান তথা গোটা দেশের প্রাকৃতিক ভারসাম্য রক্ষায় সহায়ক হবে।” এরপর ব্রিগেডিয়ার জেনারেল মো. জিয়াউল হক লামা বন বিভাগের বনায়ন প্রকল্পের আওতায় আলীকদম-পোয়ামুহুরী সড়কে ফলজ, বনজ ও সৌন্দর্যবর্ধনকারী বিভিন্ন প্রজাতির চারা রোপন করে কর্মসূচির উদ্বোধন করেন। এ বনায়নের জন্য লামা বন বিভাগকে ৫৫ হাজার চারা দিয়ে সহায়তা করেছে ব্রিটিশ আমেরিকান টোব্যাকো কোম্পানি বাংলাদেশ। প্রসঙ্গত, এর আগে ব্রিটিশ আমলে ১৮৮০ ও ১৮৮৫ সালের দিকে মাতামুহুরী ও সাঙ্গু সংরক্ষিত বনাঞ্চলে সেগুন, গর্জন, চাম্পাফুলসহ নানা প্রজাতির বীজ ছেটানো হয়েছিল বলে জানা গেছে। বান্দরবানে তিনটি প্রধান সংরক্ষিত বনাঞ্চল রয়েছে। সেগুলো হলো- আলীকদমের মাতামুহুরী, লামার বামু বিলছড়ি এবং থানচির সাঙ্গু। মাতামুহুরি ও বামুর আয়তন ১ লাখ ৪ হাজার ৮৮২.৪২ একর এবং সাঙ্গু বনের মোট আয়তন ৮২ হাজার ৮০ একর। উদ্বোধনী অনুষ্ঠানে আরও উপস্থিত ছিলেন ৫৭ বিজিবির অধিনায়ক মোহাম্মদ ইফতেখার হোসেন, চট্টগ্রাম অঞ্চলের বন সংরক্ষক মোহাম্মেদ আব্দুল আউয়াল সরকার, বান্দরবান বন বিভাগের বিভাগীয় বন কর্মকর্তা মো. ফরিদ মিয়া, লামা বন বিভাগের বিভাগীয় বন কর্মকর্তা এস. এম. কায়চার, বান্দরবান পার্বত্য জেলা পরিষদ সদস্য ফাতেমা পারুল ও শেখ মাহাবুবুর রহমান প্রমুখ।