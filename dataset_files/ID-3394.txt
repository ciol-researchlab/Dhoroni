গাজীপুরে পরিবেশ দূষণের অভিযোগে বিভিন্ন কারখানার বিরুদ্ধে যৌথ অভিযান চলছে। এরই অংশ হিসেবে বুধবার এক কারখানাকে এক লাখ টাকা জরিমানা করেছেন গাজীপুর জেলা প্রশাসনের ভ্রাম্যমান আদালত ও পরিবেশ অধিদফতর। বুধবার দুপুরে যৌথ এ অভিযানে নেতৃত্ব দেন গাজীপুরের নির্বাহী ম্যাজিস্ট্রেট চৌধুরী মোস্তাফিজুর রহমান। গাজীপুর জেলার চান্দনা চৌরাস্তা এলাকায় ইটিপিবিহীন ওয়াশিংয়ের তরল বর্জ্য ছেড়ে পরিবেশ দূষণ করায় ফায়সাল হোসেন ইন্ডাস্ট্রিজ লিমিটেডকে নগদ এক লাখ টাকা জরিমানা করা হয়। সেই সঙ্গে অনতিবিলম্বে ইটিপি সম্পন্ন করে ফ্যাক্টরির কার্যক্রম চালু করতে নির্দেশ দেন ভ্রাম্যমান আদালত। মোবাইল কোর্টে পরিবেশ অধিদফতর গাজীপুরের রিসার্চ অফিসার জনাব মো. আশরাফ উদ্দিন এবং আনসার বাহিনীর সদস্যরা অভিযানে ছিলেন।