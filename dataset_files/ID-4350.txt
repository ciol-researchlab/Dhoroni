দুর্যোগ ব্যবস্থাপনা ও ত্রাণ প্রতিমন্ত্রী মো. মহিববুর রহমান বলেছেন, “দুর্যোগ মন্ত্রণালয় শুধু বাংলাদেশে নয়, বিদেশেও সেবা দিয়ে থাকে। আজকে তাপপ্রবাহসহ বিভিন্ন সমস্যা চলছে । সে বিষয়ে আমরা ইতোমধ্যে স্ট্যান্ডিং কমিটির সঙ্গে বৈঠক করে প্রয়োজনীয় ব্যবস্থা নিয়েছি। দুই এক দিনের মধ্যে সারা বাংলাদেশে দুর্যোগ মন্ত্রণালয় চলমান তাপপ্রবাহ থেকে দেশের মানুষকে প্রশান্তি দিতে কাজ শুরু করবে।” শুক্রবার (২৬ এপ্রিল) দুপুরে গোপালগঞ্জের টুঙ্গিপাড়ায় বঙ্গবন্ধু শেখ মুজিবুর রহমানের সমাধিতে শ্রদ্ধা নিবেদন শেষে সাংবাদিকদের প্রশ্নের জবাবে এ কথা বলেন তিনি। প্রতিমন্ত্রী আরও বলেন, “বাংলাদেশে যেকোনো দুর্যোগ মোকাবিলায় দুর্যোগ মন্ত্রণালয় একটি যোগ্য প্রতিষ্ঠান। তাই যেকোনো দুর্যোগ মোকাবিলায় আমরা প্রস্তুত। যেকোনো সমস্যায় আমরা জনগণের পাশেই রয়েছি। জনগণের কল্যাণে কাজ করে যাচ্ছি।” এদিন দুপুর সাড়ে ১২টায় তিনি টুঙ্গিপাড়ায় বঙ্গবন্ধু শেখ মুজিবুর রহমানের সমাধিসৌধে ফুল দিয়ে শ্রদ্ধা জানান তিনি। শ্রদ্ধা নিবেদন শেষে প্রতিমন্ত্রী মহিববুর রহমান বঙ্গবন্ধু সমাধিসৌধের প্রশাসনিক ভবনের পরিদর্শন বইয়ে সই করেন। এ সময় দুর্যোগ ব্যবস্থাপনা ও ত্রাণ মন্ত্রণালয় সম্পর্কিত সংসদীয় কমিটির সভাপতি আ স ম ফিরোজ ও সদস্যরা, দুর্যোগ ব্যবস্থাপনা ও ত্রাণ মন্ত্রণালয়ের সচিব মো. কামরুল হাসান, দুর্যোগ ব্যবস্থাপনা ও ত্রাণ অধিদপ্তরের মহা-পরিচালক মো. মিজানুর রহমান, গোপালগঞ্জ জেলা প্রশাসক কাজী মাহবুবুল আলম, জেলা আওয়ামী লীগের সভাপতি মাহবুব আলী খান, সাধারণ সম্পাদক জিএম সাহাব উদ্দিন আজম, অতিরিক্ত জেলা প্রশাসক (সার্বিক) মো. গোলাম কবির, টুঙ্গিপাড়া উপজেলা নির্বাহী অফিসার মো. মঈনুল হক, অতিরিক্ত পুলিশ সুপার (সদর সার্কেল) খায়রুল আলম, টুঙ্গিপাড়া পৌরসভার মেয়র শেখ তোজাম্মেল হক টুটুল, পৌর আওয়ামী লীগের সভাপতি শেখ সাইফুল ইসলাম, টুঙ্গিপাড়া উপজেলা প্রকল্প বাস্তবায়ন কর্মকর্তা আরিফুল ইসলাম, পৌর আওয়ামী লীগের সভাপতি শেখ সাইফুল ইসলাম, সাধারণ সম্পাদক মো. ফোরকান বিশ্বাসসহ অনেকে উপস্থিত ছিলেন।