ব্রাহ্মণবাড়িয়ার বাঞ্ছারামপুর পৌরসভার ময়লা-আবর্জনা ফেলা হচ্ছে ঢোলভাঙ্গা নদীতে। এ অবস্থায় ভরাট হয়ে যাচ্ছে নদী। বাড়ছে দূষণ। ছড়িয়ে পড়ছে রোগ-ব্যাধি। দূষণে নদীর পানি ব্যবহারের অনুপোযোগী হয়ে পড়েছে। পৌরসভার নির্দেশে ময়লা নদীতে ফেলা হচ্ছে বলে জানিয়েছেন পরিচ্ছন্ন কর্মীরা। সরেজমিন দেখা যায়, বাঞ্ছারামপুর পৌর এলাকার প্রতাবগঞ্জ বাজারের মাংসপট্টি, পোলট্রি মুরগি বিক্রির দোকান এবং কাঁচা তরকারির দোকান রয়েছে। প্রতিদিন খোলা জায়গায় জবাই করা গরু-ছাগল, মুরগির রক্ত, বিষ্ঠা, পঁচা মাছ এবং তরকারি আবর্জনা যেখানে সেখানে ফেলে রাখা হয়। ঢোলভাঙ্গা নদীটি মরিচাকান্দি, বাখরনগর, সোনারামপুর, দুলারামপুর, কদমতলী, দরিয়াদৌলত, দুর্গারামপুর, ভিটিঝগড়ারচর গ্রামে প্রবাহিত হয়ে উপজেলা পরিষদ ও প্রতাপগঞ্জ বাজারের মাঝ দিয়ে তিতাস নদে মিলিত হয়েছে। প্রতাপগঞ্জ বাজারের উত্তরপ্রান্ত থেকে দক্ষিণ দিকে প্রায় ৫০০ মিটার নদী প্রবাহমান। একসময় ঢোলভাঙ্গা নদীর পানি ব্যবহার করে দৈনন্দিন কাজসহ সবধরনের কাজ সম্পন্ন করতেন এলাকাবাসী। কালের বিবর্তনে নদীর নাব্যতা সংকট এবং আবর্জনা ফেলায় নদীটি যেমন সরু হয়েছে তেমনি পানির প্রবাহও একেবারেই কমে গেছে বলে জানিয়েছেন এলাকাবাসী। নাম প্রকাশে অনিচ্ছুক পরিচ্ছন্নকর্মী জানান, বাজারের ময়লা ফেলার জন্য সুনির্দিষ্ট কোনো জায়গা না থাকায় নদীতেই ময়লা ফেলা হচ্ছে। মেয়রের নির্দেশে উত্তর পাশের ময়লা ব্রিজের (সেতু) নিচে আর দক্ষিণ দিকের ময়লা ওই দিক দিয়েই নদীর ধারে ফেলা হচ্ছে। এ বিষয়ে বাঞ্ছারামপুর পৌরসভার মেয়র খলিলুর রহমান বলেন, ‘আমাদের পৌরসভার ময়লা-আবর্জনা ফেলার কোনো নির্দিষ্ট জায়গা না থাকায় বর্তমানে নদীতে ফেলতে হচ্ছে। বর্তমানে ময়লা-আবর্জনা ফেলার কারণে ঢোলভাঙ্গা নদীর অবস্থা কিছুটা নোংরা হয়েছে। নদীতে যেন ময়লা-আবর্জনা আর ফেলতে না হয় বাঞ্ছারামপুর বড় বাজারের পূর্ব পাশে একটা খাস জায়গা বরাদ্দের জন্য আলোচনা চলছে। বাঞ্ছারামপুর উপজেলা নির্বাহী কর্মকর্তা মো. শরিফুল ইসলাম বলেন, বাঞ্ছারামপুর সদরের প্রতাবগঞ্জ বাজারের ময়লা-আবর্জনা ফেলে নদী দূষণ না করা হয় সেজন্য উপজেলা থেকে সচেতনতামূলক কর্মসূচির পাশাপাশি অন্য জায়গায় ময়লা-আবর্জনা ফেলার জন্য ব্যবস্থা করা হবে। পরিবেশ অধিদফতরের ব্রাহ্মণবাড়িয়ার উপ-পরিচালক মোসাব্বের হোসেন মুহাম্মদ রাজীব বলেন, বাঞ্ছারামপুর পৌরসভা যদি নদীতে ময়লা-আবর্জনা ফেলে তা মোটেও ঠিক করছে না। সঠিক বর্জ্য ব্যবস্থা গড়ে তোলার জন্য পৌরসভাকে চিঠি দেয়া হবে বলে জানান তিনি।