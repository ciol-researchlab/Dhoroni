মাছে-ভাতে বাঙালির পাত থেকে হারিয়ে যাচ্ছে দেশি প্রজাতির সুস্বাদু সব মাছ। প্রকৃতি সংরক্ষণ বিষয়ক আন্তর্জাতিক সংস্থা আইইউসিএনের সর্বশেষ জরিপ (২০১৫) অনুযায়ী অন্তত ৬৪ প্রজাতির দেশি মাছ বিপন্ন (এখনই বিলুপ্তির পথে) অবস্থায় আছে। তবে ময়মনসিংহে বাংলাদেশের একমাত্র মৎস্য জাদুঘরের পরিচালক অধ্যাপক মোস্তফা আলী রেজা হোসেনের হিসেব অনুযায়ী, এই মুহুর্তে দেশের ১১৮ প্রজাতির দেশীয় মাছ বিপন্ন অবস্থায় রয়েছে। শিলং এমনই এক বিপন্ন প্রজাতির মাছ। এক সময় দেশের পদ্মা, মেঘনা, যমুনাসহ বিভিন্ন নদী ও বিল-বাওড় এলাকায় মাছটি প্রচুর পরিমাণে পাওয়া গেলেও এখন দেখা মেলে কালেভদ্রে। তেমনই দীর্ঘদিন পরে রাজবাড়ীর গোয়ালন্দ উপজেলার দৌলতদিয়ায় পদ্মা নদীতে জেলেদের সাড়ে ৫ কেজি ওজনের একটি শিলং মাছ ধরা পড়েছে। সোমবার (৭ সেপ্টেম্বর) ভোরে দৌলতদিয়া পাটুরিয়া নৌপথের মাঝ নদীতে জেলে সদেব হালদারের জালে মাছটি ধরা পড়ে। সকাল ৬ টার দিকে ঘাটের মো. কেসমতের আড়ৎতে মাছটি ডাকে ওঠে। এ সময় দুষ্প্রাপ্য মাছটি দেখতে অনেকে ভিড় জমায়। দৌলতদিয়া ৫ নং ফেরীঘাটের শাকিল সোহান মৎস্য আড়ৎতের মাছ ব্যবসায়ী শাজাহান শেখ মাছটি প্রতি কেজি ১৬০০ টাকা দরে ৮ হাজার ৮০০ টাকায় কিনে নেন। শাজাহান শেখ জানান, মাছটি ১৮০০ টাকা কেজি দরে ৯ হাজার ৯০০ টাকায় বিক্রি করবেন তিনি। বাংলাদেশ বন বিভাগের বন্যপ্রাণী ও জীববৈচিত্র্য সংরক্ষণ কর্মকর্তা জোহরা মিলা ঢাকা ট্রিবিউনকে বলেন, “শিলং (Silond catfish) ক্যাটফিশ প্রজাতির মাছ। এটি স্থানীয়ভাবে ঢাই, সিলোন্দা, ধাইন, ঢাইং, সিলোং ইত্যাদি নামেও পরিচিত। আঁশবিহীন এই মাছটির গায়ের রং রূপালি, ঠোঁট লাল ও চোয়াল লম্বা হয়। এটি লম্বায় ১.৮০ মিটার পর্যন্ত হতে পারে। শিলং দেখতে অনেকটা বাচা, মুরি বাচা ও ঘাউরা মাছের মতোই। কখনও কখনও এই মাছগুলোর সাথে শিলং মাছের পার্থক্য করা কষ্টকর হয়ে দাঁড়ায়। বাংলাদেশ ছাড়াও ভারত, পাকিস্তান, নেপাল ও মিয়ানমারের নদীতে পাওয়া যায়।” তিনি আরও বলেন, “নদী দূষণ, ভরাট, শুষ্ক মৌসুমে নদী শুকিয়ে যাওয়াসহ উপর্যুক্ত পরিবেশের অভাবে মাছটি দেশ থেকে হারিয়ে যেতে বসেছে। আইইউসিএনের লাল তালিকা অনুযায়ী এই প্রজাতিটি বাংলাদেশে বিপন্ন অবস্থায় আছে। দেশের বন্যপ্রাণী (সংরক্ষণ ও নিরাপত্তা) আইন-২০১২ এর তফসিল-২ অনুযায়ী এ প্রজাতিটি সংরক্ষিত। তাই এটি শিকার, হত্যা আইনত দণ্ডনীয় অপরাধ।”